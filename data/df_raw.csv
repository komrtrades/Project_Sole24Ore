"title","subtitle","date","author","category","text"
"Part time ciclico, al via le domande per il bonus 550 euro: ecco come funziona","Si amplia la platea perché rileva il periodo di sospensione e non il tipo di lavoro parziale. Riaperti i termini per il 2022","2023-11-13","M.Pri.","Ammortizzatori sociali","Si apre oggi, 13 novembre, la finestra per richiedere il bonus part time ciclico. Anche nel 2023, così come avvenuto nel 2022, verrà erogata l’una tantum da 550 euro in favore dei lavoratori con contratto part time ciclico che si trovano in determinate condizioni. Lo stabilisce l’articolo 18 decreto legge 145/23 (pubblicato sulla Gazzetta Ufficiale 244/2023 del 18 ottobre scorso) contenente «misure urgenti in materia economica e fiscale, in favore degli enti territoriali, a tutela del lavoro e per esigenze indifferibili». Il nuovo decreto replica una misura contenuta nell’articolo 2-bis del Dl 50/2022 e stabilisce che quest’anno l’una tantum sia erogata ai dipendenti di aziende private che: - nel 2022, hanno avuto un contratto di lavoro part time ciclico che ha previsto periodi non interamente lavorati di almeno un mese in via continuativa, complessivamente non inferiori a sette settimane e non superiori a venti settimane; - al momento della richiesta dell’indennità non abbiano un altro lavoro dipendente (oltre a quello ciclico), non percepiscano la Naspi o una pensione. L’aiuto è finanziato con 30 milioni, gli stessi previsti, per il 2022, dal Dl 50/2022. La relazione tecnica di quest’ultimo decreto ha valutato in 270mila i lavoratori con contratto di part time verticale e stimato in 54mila quelli con settimane non lavorate comprese tra le sette e le 20. L’una tantum, anche questa volta, sarà erogata dall’Inps e non concorrerà alla formazione del reddito. L’istituto di previdenza ha già gestito le richieste del 2022, fornendo istruzioni con la circolare 115/2022, in cui è stato precisato, tra l’altro, che per periodo continuativo di un mese si devono intendere quattro settimane (che diventano 26 giorni per gli iscritti al Fondo pensioni lavoratori dello spettacolo che hanno l’accredito contributivo espresso in giornate, mentre per gli stessi la settimana è di sei giorni - messaggio Inps 1379/2023, relativo alle istanze di riesame di domande rigettate in prima battuta). Inoltre il potenziale beneficiario si intende percettore di Naspi anche se, al momento della domanda, la stessa è momentaneamente sospesa per rioccupazione con contratto a tempo determinato non superiore a sei mesi. Sempre in riferimento alla gestione delle domande del 2022, Inps si è trovata a valutare anche situazioni di part time misto, caratterizzato da sospensioni della prestazione verificatesi ricorrentemente ogni anno nei medesimi periodi. Anche a fronte di queste situazioni ibride, l’articolo 18 decreto legge 145 aggiunge, retroattivamente per il Dl 50/2022, la precisazione che i periodi non lavorati si intendono tali in quanto «dovuti a sospensione ciclica della prestazione lavorativa»."
"Bambini, giovani e cellulare, la sfida del Mit di Boston ","Venerdì a Reggio Emilia la presentazione dell’App creativa «Octostudio» da parte degli ideatori, Mitchel Resnick e il Lifelong Kindergarten. Come iscriversi","2023-11-13","","Anteprima nazionale","Una nuova app di programmazione del gruppo Lifelong Kindergarten del MIT Media Lab consente ai giovani di tutto il mondo di utilizzare cellulari e tablet per esprimersi in modo creativo. La app, OctoStudio, verrà presentata in anteprima nazionale per l'Italia a Reggio Emilia dagli ideatori, il professor Mitchel Resnick e il Lifelong Kindergarten, nel contesto dei due giorni, il 16 e il 17 novembre, dedicati al lancio del progetto PER Play Explore Research di Fondazione Reggio Children e The LEGO Foundation. La presentazione di OctoStudio si colloca nel contesto dei due giorni di presentazione del progetto PER Play, Explore, Research di Fondazione Reggio Children, reso possibile da The LEGO Foundation, in qualità di finanziatore. Il progetto PER Play, Explore, Research, sarà un giro del mondo per promuovere il rapporto tra il diritto al gioco e il diritto all'apprendimento per tutti, insieme al diritto a un'educazione di qualità, e partirà giovedì 16 novembre alle 17.30 al Centro Internazionale Loris Malaguzzi. Interverranno Luca Vecchi, sindaco di Reggio Emilia e presidente di Anci Emilia-Romagna, Carla Rinaldi, presidente di Fondazione Reggio Children, Sidsel Marie Kristensen, ceo di The LEGO Foundation, Vanna Iori, Istituto Toniolo - già professore ordinario di Pedagogia all'Università Cattolica di Milano e Mitchel Resnick, professore LEGO Papert di Ricerca sull'Apprendimento al Media Lab del Massachusetts Institute of Technology (MIT) di Boston, direttore del team di ricerca Lifelong Kindergarten, membro del Comitato Scientifico di Fondazione Reggio Children. Condurrà l'incontro il giornalista Eugenio Bruno, del Sole 24 Ore. Sarà la prima di sette conferenze internazionali del progetto PER che si terranno in due anni in Europa, Sud America, Nord America, Africa, Oceania e Asia, rivolte a insegnanti, educatori, ricercatori, genitori e policy maker a cui seguiranno esperienze, workshop, pubblicazioni e progetti per combattere la povertà educativa, sensibilizzare e diffondere l'importanza del rapporto tra gioco e apprendimento. Il primo workshop creativo in presenza del progetto PER si terrà venerdì 17 novembre, alle 17, sempre al Centro Internazionale Malaguzzi di Reggio Emilia, dove il professor Mitchel Resnick e il gruppo di ricerca Lifelong Kindergarten presenteranno al pubblico di educatori, genitori, insegnanti per la prima volta in Italia la nuova app di programmazione, OctoStudio. App gratuita e rivolta ai più giovani, che offrirà una nuova esperienza di apprendimento creativo sul cellulare attraverso il gioco. In tutto il mondo, sempre più bambini e adolescenti hanno accesso ai dispositivi mobili, ma molti passano ore a guardare passivamente video e a scorrere i social media. OctoStudio, invece, invita i giovani a utilizzare telefoni e tablet per esprimersi in modo creativo: i bambini possono scattare foto e registrare suoni, dar vita a progetti con blocchi di coding, inviarli ad amici e familiari e, nel frattempo, ad apprendere anche abilità computazionali e di risoluzione dei problemi. Pubblicata il 24 ottobre scorso, OctoStudio si basa su decenni di ricerca del gruppo Lifelong Kindergarten del Mit Media Lab sulle tecnologie e l'apprendimento creativo, che ha già inventato Scratch, il linguaggio di programmazione per bambini più popolare al mondo, utilizzato da decine di milioni di giovani.OctoStudio è progettato appositamente per i bambini e le famiglie delle comunità in cui l'accesso ai computer e a Internet è limitato, ma i telefoni cellulari sono diffusi. Il processo di progettazione ha visto coinvolgere educatori in Brasile, Cile, India, Corea, Messico, Sud Africa, Uganda. Per garantire un accesso diffuso, OctoStudio è gratuito, non richiede connessione di rete o addebito dati, non raccoglie dati personali e non traccia le persone che lo utilizzano. Gli incontri del 16 e del 17 novembre possono essere seguiti in presenza o online previa iscrizione, in entrambi di casi è necessaria l'iscrizione online, che prevede un breve questionario obbligatorio ai fini della ricerca.Per gli insegnanti la partecipazione ai due incontri è riconosciuta come aggiornamento. Iscrizioni per la partecipazione in presenza: https://bit.ly/PER-PlayExploreResearch Iscrizioni per ricevere il link e seguire online la conferenza del 16 novembre https://bit.ly/PER-PlayExploreResearch "
"PAI suona la riscossa per i capitali privati","Il fondo francese raccoglie oltre 7 miliardi di euro: segnali di ripartenza per i fondi, plafonati dal rialzo dei tassi di interesse","2023-11-13","Vittorio Carlini, Luca Davi, Vittorio Carlini, Luca Davi","Private equity","Segnale di risveglio nel mondi dei capitali privati, sotto pressione per il rialzo dei tassi di interesse. A battere un colpo è la Francia: il private equity PAI Partners ha raccolto oltre 7 miliardi di euro per il suo ultimo fondo, che sarà destinato a investire in società dell’economia reale” in Europa e Nord America. E’ una delle raccolte più grandi del 2023 per i fondi di investimento. Il “PAI Partners VIII” ha superato l’obiettivo dell’azienda di 7 miliardi di euro ed è circa il 40% più grande rispetto al fondo precedente, che aveva raccolto 5,1 miliardi di euro nel 2018. Il nuovo veicolo di investimento arriva in un contesto difficile per la raccolta fondi per le società che fanno acquisizioni a debito, con gli investitori che diventano più selettivi su dove allocare la liquidità (peraltro in contrazione). Il nuovo Fondo VIII ha raccolto quasi 2 miliardi di euro di capitale da nuovi investitori, con nuovi impegni dal Nord America e Medio Oriente. Molti degli investitori esistenti, molti dei quali hanno raddoppiato i propri impegni sul fondo precedente. «Ciò che ci ha aiutato è l’approccio differenziato di PAI all’economia reale: investiamo in settori tradizionali in cui identifichiamo forti opportunità di leadership di mercato» ha affermato a Bloomberg Richard Howell, socio e gestore del fondo. PAI è stata aiutata anche dalla sua <particolare esperienza nel rilevare asset da grandi aziende» ha proseguito il manager, citando le operazioni con Nestlé nei gelati e pizze in Europa e con Pepsi sui succhi Tropicana. I prodotti alimentari e di consumo rappresentano tradizionalmente l’area di maggior attività di PAI. Circa il 35% dell’ultimo fondo è già stato investito, tra cui gli alimenti per animali domestici Alphia, la contabilità e consulenza aziendale Azets e i parchi divertimenti Looping. Il fondo PAI è il terzo più grande raccolto quest’anno, dietro al veicolo record da 26 miliardi di euro di CVC e al fondo da 16,7 miliardi di Permira."
"Moda uomo: è un  anno di consolidamento. Export a +11,4%, frena la Germania","Nei primi sette mesi dell’anno le esportazioni hanno segnato una crescita a doppia cifra, ma l’autunno ha portato una frenata. Tra gennaio e luglio la Germania si è fermata a +6,7% (556 milioni), sorpassata dalla Francia (+20,6% a 636 milioni)","2023-11-13","","Verso Pitti  ","Pitti Immagine cerca di scacciare via le nubi che si addensano sull’economia mondiale, e dunque anche sul settore moda, arricchendo i prossimi saloni invernali – Pitti Uomo, Pitti Filati e Pitti Bimbo, in programma nel gennaio 2024 alla Fortezza da Basso di Firenze – e tendendo una mano al mercato tedesco, da sempre primo sbocco della moda maschile, oggi in fase di rallentamento. Nei primi sette mesi del 2023 l’export dell’industria italiana della moda uomo ha segnato +11,4% (a 5,36 miliardi di euro), con la Germania che si è fermata a +6,7% (556 milioni), sorpassata dalla Francia (+20,6% a 636 milioni). L’autunno ha portato una frenata, tanto che Confindustria Moda ora definisce il 2023 un anno «di consolidamento», segnato da ostacoli e minacce, dall’aumento dei costi legati all’inflazione al clima di incertezza causato dalle guerre in Ucraina e in Medio Oriente. L’ultima emergenza è l’alluvione che ha colpito la Toscana nei giorni scorsi, e in particolare il distretto tessile di Prato, che potrebbe ridimensionare la produzione di tessuti e filati per abbigliamento e maglieria (100 le imprese industriali invase dal fango con 3.500 addetti, ha certificato ieri Confindustria Toscana nord). «L’alluvione rischia di mettere in ginocchio per alcuni mesi il distretto di Prato, vogliamo capire come possiamo aiutare le aziende», ha detto Raffaello Napoleone, amministratore delegato di Pitti Immagine, presentando le prossime fiere alla Fondazione Feltrinelli di Milano. Sia Napoleone che il presidente di Pitti Immagine, Antonio De Matteis, hanno segnalato «qualche nube all’orizzonte», ma hanno sottolineato l’arrivo di 180 nuove domande di partecipazione al Pitti Uomo, in gran parte internazionali, a conferma di una fiera attraente e vitale. Nell’edizione numero 105, in programma dal 9 al 12 gennaio, i marchi che esporranno le collezioni per l’autunno-inverno 2024-2025 sono 835, per il 43% esteri, divisi in cinque sezioni e due aree speciali (Pitti Pets e Vintage Hub, dedicato al second hand e all’upcycling). Tanti gli eventi e i progetti che saranno lanciati alla fiera fiorentina, come quello del designer finlandese Achilles Ion Gabriel, nome legato al marchio di calzature Camper, che presenterà la collezione di debutto formata da ready to wear, calzature e accessori. Gli stilisti ospiti del salone saranno Luca Magliano, Steven Stokey-Daley e Todd Snyder. Tra le novità c’è il progetto Neudeutsch (termine che indica la trasformazione e l’arricchimento in atto nella lingua tedesca), che porterà in fiera 17 brand di moda, design e lifestyle, frutto di creativi nati o approdati in Germania, espressione della scena tedesca contemporanea. «Il quadro congiunturale è ancora positivo – ha sottolineato il presidente De Matteis – e ci fa guardare con serenità alla prossima edizione del Pitti Uomo. E poi va tenuto presente che nei momenti di cambiamento i buyer si muovono di più per capire il mercato». Anche per questo Pitti Uomo punta a superare le presenze di compratori del gennaio 2023, quando furono 17.700. «La propensione dei clienti finali è orientata verso prodotti di qualità, e questo è un buon segno per l’Italia», ha aggiunto De Matteis rivelando che l’azienda della sua famiglia, la napoletana Kiton, che produce abbigliamento donna e uomo di alta gamma, ha aumentato il fatturato del 30% nei primi nove mesi del 2023, che s’annuncia un anno record nelle vendite, e ha ordini «altrettanto positivi per il primo semestre 2024». Intanto Unicredit ha rinnovato la sponsorizzazione ai saloni di Pitti Immagine per il triennio 23-25."
"Incidenti stradali: in Campania aumentano i sinistri, nel Lazio la Pontina è la strada più pericolosa","L’incidentalità sulle strade laziali rimane alta lungo la costa e nei comuni capoluogo di provincia","2023-11-13","","Focus Istat","Nel Lazio la Pontina è la strada con più sinistri. L’incidentalità In Liguria rimane alta lungo la costa e nell’entroterra. Gli incidenti più gravi si registrano sulla statale del Turchino. In Campania aumentano gli incidenti stradali, 228 i morti. Sono alcuni dei dati diffusi dall’Istat nei focus 2022 sull’incidentalità in Puglia, Liguria, Lazio e Campania. L’incidentalità sulle strade del Lazio rimane alta lungo la costa e nei Comuni capoluogo di provincia: è quanto emerge dal Focus 2022 dell’Istat sull’incidentalità stradale. Il report mette in evidenza le criticità della strada statale Pontina, lungo la quale si registra il maggior numero di incidenti (210 decessi e 325 feriti), e delle strade statali Appia, Casilina e Aurelia, mentre gli incidenti più gravi si registrano sulla statale dell’Appennino Abruzzese e Appulo-Sannitico, dove gli indici di mortalità e di gravità raggiungono rispettivamente 50 e 20. Nel 2022 il maggior numero di incidenti (15.697, il 77,4%) si è verificato sulle strade urbane, provocando 189 morti (55,8% del totale) e 19.803 feriti (73,9%). L’incremento maggiore si verifica su autostrade e raccordi (+18,7%), seguite dalle strade urbane (+17,0%) e dalle altre strade (+10,3%). Gli incidenti più gravi avvengono sulle autostrade e raccordi e sulle strade extraurbane (3,3 decessi ogni 100 incidenti). Sulle strade urbane il 52,6% dei sinistri si verifica nei pressi di un rettilineo, percentuale che sale al 64,7% sulle strade extraurbane. In ambito urbano gli incidenti che avvengono nei pressi di un incrocio rappresentano il 20,9% del totale, seguono quelli che si verificano nei pressi di una intersezione (16,6%), di una curva (6,9%) e di una rotatoria (1,7%). Lungo le strade extraurbane il 17,3% degli incidenti si verifica nei pressi di una curva, il 7,3% di un incrocio e di un’intersezione e l’1,6% nei pressi di una rotatoria. Tra gennaio e aprile si sono registrati nel Lazio 6.000 incidenti (29,6% del totale) mentre tra maggio e settembre, in coincidenza del periodo di maggiore mobilità per vacanze, se ne contano 8.904 (il 43,9% di quelli avvenuti durante l’anno), in cui hanno subito lesioni 11.830 persone (44,1%) e 133 sono decedute (39,2%). Il 78,5% degli incidenti ha avuto luogo tra le 8 e le 21, ma l’indice di mortalità raggiunge i valori più elevati nelle fasce orarie tra le 23 e le 24 tra le 24 e l’una. Il venerdì e il sabato notte si concentrano il 43,7% degli incidenti notturni, il 46,0% delle vittime e il 47,0% dei feriti. Nel 2022 si sono verificati in Campania 9.821 incidenti stradali, che hanno causato la morte di 228 persone e il ferimento di altre 14.002. L’anno 2022 è caratterizzato da una netta ripresa della mobilità e, come conseguenza, dell’incidentalità stradale. Rispetto al 2021 aumentano gli incidenti (+9,0%), i feriti (+9,1%), in linea con quanto avviene a livello nazionale (rispettivamente +9,2% e +9,2%), mentre l’aumento delle vittime risulta più contenuto (+6,5%) ed inferiore alla media Italia (+9,9%). Nel periodo 2001-2010 le vittime della strada si sono ridotte in Campania del 28,9%, meno della media nazionale (-42,0%); fra il 2010 e il 2022 si registrano variazioni, rispettivamente di -10,2% e -23,2%. Nello stesso periodo l’indice di mortalità sul territorio regionale non subisce variazioni (2,3 deceduti ogni 100 incidenti) in linea con quello nazionale (1,9 decessi ogni 100 incidenti) (Tavola in allegato). Nel 2022 si riduce in Campania l’incidenza degli utenti vulnerabili per età (bambini, giovani e anziani) periti in incidente stradale, attestandosi su un valore leggermente inferiore alla media Italia (42,1% contro 44,3%). Nel 2022 si sono verificati in Liguria 7.863 incidenti stradali che hanno causato la morte di 57 persone e il ferimento di altre 9.613. Rispetto al 2021 aumentano gli incidenti (+9,7%) e i feriti (+9,7%), mentre diminuisce il numero delle vittime (-10,9%). Ma tra il 2010 e il 2022 l’incidenza di pedoni deceduti è aumentata in Liguria, da 16,7% a 19,3%, mentre nel resto d’Italia l’aumento è stato più contenuto, da 15,1% a 15,4%. Lo si legge nel focus dell’Istat sugli incidenti stradali in Liguria. Nel periodo 2001-2010 le vittime della strada si sono ridotte in Liguria del 51,4%, più della media nazionale (-42,0%). Fra il 2010 e il 2022 si registrano variazioni rispettivamente di -32,1% e -23,2%. Nello stesso periodo l’indice di mortalità sul territorio regionale diminuisce (da 0,9 a 0,7 deceduti ogni 100 incidenti), mentre quello nazionale non subisce variazioni (1,9 decessi ogni 100 incidenti). Nel ’22 aumenta in Liguria l’incidenza degli utenti vulnerabili per età morti in incidente stradale, attestandosi su un valore largamente superiore alla media Italia (56,1% contro 44,3%). Guardando invece agli utenti vulnerabili secondo il ruolo che hanno avuto nell’incidente (conducenti/passeggeri di veicoli a due ruote e pedoni), il loro peso relativo si conferma superiore a quello nazionale (66,7% contro 49,3%). Nel ’22 il costo dell’incidentalità stradale con lesioni alle persone è stimato in circa 17,9 miliardi di euro per l’intero territorio nazionale (303,5 euro pro capite) e in circa 635,4 milioni di euro (422 euro pro capite) per la Liguria che incide per oltre il 3,6% sul totale nazionale. Tra il 2021 e il 2022 l’indice di lesività rimane invariato e pari a 122,3, mentre diminuiscono l’indice di mortalità, da 0,9 a 0,7 decessi ogni 100 incidenti, e quello di gravità che passa da 0,7% a 0,6%. (ANSA). L’incidentalità In Liguria, secondo il focus Istat in materia di incidenti stradali, rimane alta lungo la costa e nell’entroterra: ancora in evidenza le criticità dell’Aurelia lungo la quale si registra il maggior numero di incidenti (237, 9 decessi e 309 feriti), e delle strade statali 20, 28 e 582. Gli incidenti più gravi si registrano sulla statale del Turchino, dove gli indici di mortalità e di gravità raggiungono entrambi un valore di 25. L’A10 registra il maggior numero di incidenti (207) e feriti (324). L’indice di mortalità cresce nella provincia di Imperia, diminuisce in quelle di La Spezia e Savona e rimane invariato a Genova. Nel ’22 il maggior numero di incidenti (6.654, l’84,6% del totale) si è verificato sulle strade urbane, provocando 30 morti (52,6% del totale) e 7.913 feriti (82,3%). Rispetto all’anno precedente i sinistri aumentano su tutte le categorie di strada ma l’incremento percentuale maggiore si verifica sulle strade extraurbane (+16,3%), seguite dalle strade urbane (+9,7) e dalle autostrade (+2,2%). Gli incidenti più gravi avvengono sulle strade extraurbane (2,3 decessi ogni 100 incidenti) e sulle autostrade (2,2 decessi ogni 100 incidenti). L’87,3% degli incidenti ha avuto luogo tra le otto e le 21 ma l’indice di mortalità raggiunge i valori più elevati nella fascia oraria notturna tra l’una e le due (6,2 morti ogni 100 incidenti) e tra le tre e le quattro (2,5 morti ogni 100 incidenti), valori molto superiori alla media giornaliera (0,7) Lo scorso anno in Puglia si sono verificati 9.286 incidenti stradali, in crescita del 2,2% rispetto al 2021. A preoccupare è il numero delle vittime delle strade pugliesi aumentato dell’11,3% in un anno, contro la media nazionale del 9,9%. È quanto rende noto l’Istat nel report relativo agli incidenti stradali avvenuti in Puglia lo scorso anno. La provincia in cui si sono registrati più incidenti è Bari (3.372), ma è il Foggiano l’area in cui ci sono state più vittime: 60 su 1.159 sinistri. Il numero più alto di incidenti è avvenuto sulle strade urbane (6.489 pari al 69,9% del totale) dove sono morte 54 persone mentre 9.368 sono rimaste ferite. Nelle città i sinistri avvengono per lo più a ridosso degli incroci mentre lungo le strade extraurbane il 60,8% degli incidenti si è verificato su un rettilineo. Gli incidenti più gravi però sono avvenuti in autostrada e sulle strade extraurbane. L’incidentalità rimane alta lungo le statali 16 (su cui è avvenuto il maggior numero di incidenti), 100, 7 e 172. Gli incidenti più gravi sono avvenuti sulla strada a scorrimento veloce del Gargano dove gli indici di mortalità e di gravità raggiungono rispettivamente 58,3 e 21,2%. Il periodo dell’anno in cui si sono registrati più incidenti è quello compreso tra maggio e settembre in cui se ne sono contati 4.512 (il 48,6% del totale), con 6.917 feriti e 120 morti. Il 77,7% degli incidenti è avvenuto tra le 8 e le 21 ma l’indice di mortalità raggiunge i valori più elevati tra le quattro e le cinque del mattino (10,7 morti ogni 100 incidenti) e tra le tre e le quattro (5,8 morti ogni 100 incidenti). Il 39,5% degli incidenti si è verificato il venerdì e il sabato notte con il 32,3% delle vittime e il 39,7% dei feriti. Il mancato rispetto delle regole di precedenza, la guida distratta e la velocità troppo elevata rappresentano le prime tre cause di incidente la gran parte dei quali coinvolge due o più mezzi e nel 66,8% dei casi a perdere la vita è il conducente. Nel 2022 in Puglia è scesa l’incidenza di bambini, giovani e anziani morti in incidente stradale: rappresentano il 43,4% contro la media italiana del 44,3%. Si attesta all’11,1% il numero di vittime tra i pedoni di cui il 44% aveva più di 65 anni. Negli ultimi 12 anni l’incidenza di pedoni deceduti è aumentata in Puglia di quasi tre punti percentuali passando dall’8,9% all’11,1%, mentre nel resto del Paese l’aumento è stato più contenuto: da 15,1% a 15,4%. "
"La Bce, il doppio errore e il boomerang dei tassi reali","La Bce continua a perseguire una politica in cui c’è un doppio errore. Il primo è quello di stare zitta: non annunzia il percorso futuro dei tassi di interesse, aumentando l’incertezza.","2023-11-13","","Falchi & Colombe","La Bce continua a perseguire una politica in cui c’è un doppio errore. Il primo è quello di stare zitta: non annunzia il percorso futuro dei tassi di interesse, aumentando l’incertezza. Il secondo è forse anche peggiore del primo: lascia intendere che i tassi di interesse certo non scenderanno, anzi verosimilmente rimarranno alti a lungo, pronti a salire. L’allusione rischia di confondere ancor di più le aspettative, incidendo sui tassi reali, quelli che contano per la crescita. Il rischio è che la restrizione monetaria diventi anche più dura di quello che a Francoforte si vorrebbe. Un autentico boomerang. La pubblicazione del bollettino economico della Bce non ha portato novità sul fronte della comprensione della strategia di politica monetaria per i prossimi mesi. Si continuerà con la politica diciamo dell’usignolo «muto, perché ama il buio, ma occhieggiante», modificando ad hoc la metafora shakespeariana: da un verso, si continua a non annunziare il percorso futuro dei tassi, proseguendo nella politica delle decisioni prese riunione per riunione; da un altro verso, si allude a tassi che di sicuro non scenderanno, e magari aumenteranno, per lungo tempo; poi l’allusione ieri è diventato una dichiarazione della presidente Lagarde, che ha parlato di «almeno due trimestri». È una politica in cui si sommano due errori. Vediamo perché. Partiamo da quella che viene ritenuta la situazione ideale: una congiuntura economica caratterizzata dai cosidetti tempi normali: non sono presenti squilibri macroeconomici rilevanti, e la crescita economica dipende dal tasso reale atteso. Il tasso reale atteso è quello che determina le decisioni delle imprese, reali e finanziarie, nonché delle famiglie, circa il livello di indebitamento: più il tasso reale atteso sarà basso, più aumenterà il debito, più investimenti e consumi aumenteranno, e con loro la crescita economica. Il tasso reale atteso dipende a sua volta dalla differenza tra il tasso nominale atteso e l’inflazione attesa. Entrambe le variabili dipendono da quello che la banca centrale fa e dice. Ecco perché la migliore analisi economica prescrive la massima trasparenza della politica monetaria, cioè l’allodola shakespeariana, che ama la luce: tassi di interesse ed immissioni di liquidità devono essere programmate ed annunziate (regola monetaria), con l’impegno a rivederle in presenza di notizie e/o previsioni rilevanti (flessibilità). La regola monetaria flessibile ha sostanzialmente caratterizzato la politica della Bce fino al luglio 2022. Poi la Bce si è arresa all’evidenza che l’inflazione non poteva essere più definita temporanea, ed il ritorno alla normalità andava spostato in avanti: dal 2024 al 2025. La strategia diventava quella dell’usignolo, con l’argomento che con l’aumento dell’incertezza tale scelta diveniva obbligata. Ma l’analisi economica e l’esperienza di altri Paesi ha continuato a dire l’opposto: da un lato, l’aumento dell’incertezza rende ancor più importante il ruolo della banca centrale come bussola per l’economia privata; da un altro lato, le banche centrali svedese, norvegese e neo zeolandese continuano ad utilizzare la strategia degli annunzi monetari. Il silenzio è rischioso, ma occhieggiare è anche peggio. Infatti la politica monetaria è efficace solo se la banca centrale è credibile: ma la credibilità di una banca centrale è sempre meno probabile quando quello che essa fa o (non) dice deve essere interpretato. L’interpretazione – il cosidetto effetto Delfi – apre la porta a dinamiche delle aspettative indesiderate, perchè i sentieri che le attese possono percorrere diventano multipli. In questo caso, l’incognita è tripla: verrà creduta la dichiarazione informale che i tassi nominali saranno fermi per almeno due trimestri? Si riterrà efficace tale condotta della politica monetaria? E si riterrà credibile l’impegno a modificare i tassi, al variare dei dati disponibili, dopo che per un anno e mezzo la Bce non lo ha fatto? È evidente come bastano le diverse possibili combinazioni tra le tre risposte che si possono dare per rendere lampante il fatto che la Bce sta solo contribuendo ad aumentare l’incertezza. L’effetto sui tassi reali attesi è così assolutamente imprevedibile, inclusa la possibilità che la recessione effettiva sia maggiore di quella desiderabile dalla Bce. C’è del metodo in questa follia, direbbe il Bardo. Purtroppo."
"Il “partito della ‘ndrangheta” vale 700mila voti, cinque deputati e tre senatori","Lo studio nel libro “Oxypolitik - Come liberarci dalla dipendenza social-qualunquista” stima il peso elettorale delle cosche calabresi in tutta Italia e lo paragona ai voti ottenuti da Trump, Biden e i maggiori partiti in Germania","2023-11-13","Roberto Galullo","Ricerche","Se tutti i potenziali elettori dell’insistente (eppur attivissimo) “partito della ‘ndrangheta” decidessero di vivere insieme, svuoterebbero – per poi occuparla – una città poco più grande di Palermo, Helsinki, Siviglia o Atene. Già, perché se la ’ndrangheta si presentasse oggi alle elezioni politiche in Italia con un proprio simbolo e una propria lista otterrebbe circa 700 mila voti eleggendo otto parlamentari (cinque deputati e tre senatori). E’ quanto stima Raffaele Rio, presidente dell’Istituto di indagini ricerche e servizi Demoskopika, che oggi pomeriggio presenta presso l’Associazione della stampa estera, ”Oxypolitik - Come liberarci dalla dipendenza social-qualunquista” (Tangram edizioni scientifiche – Trento). Un’analisi completa su democrazia, il vuoto del politichese, il pensiero dei giovani, tagli-tasse-territorio-turismo-tecnocrazia (la “primavera” delle 5 t). «Penso che “certa politica”, quella che raggruppa il numeroso esercito dei politicanti – afferma Rio – abbia consapevolmente diffuso il suo oppioide: l’Oxypolitik e lo abbia fatto sfruttando principalmente i social, da Facebook a Twitter, passando per TikTok e Instagram. Ha puntato sui social perché sa perfettamente che sono vere e proprie estensioni da cui le persone fanno sempre più fatica a liberarsi; anzi, ne risultano, in qualche modo, “dipendenti”. L’oppioide Oxycontin ha fatto la fortuna di una famiglia. Doveva essere un semplice antidolorifico ma ha causato, attraverso pratiche di marketing aggressivo, la dipendenza e la morte di centinaia di migliaia di persone dagli anni Novanta, a partire dagli Stati Uniti». Seguendo lo studio “’Ndranghetocrazia. Il potere elettorale del gruppo criminale più potente d’Italia” contenuto nel libro, la ‘ndrangheta, attraverso i gruppi di condizionamento elettorale, espressione diretta delle oltre 400 ’ndrine sparse in tutta Italia, sostiene i candidati “appetibili” dell’intero arco costituzionale, condizionando la scelta dei rappresentanti istituzionali e, di conseguenza, ottenendo un ruolo significativo nella gestione, nel controllo degli enti pubblici centrali e locali, nel consolidamento delle relazioni con i gruppi politici, con il sistema burocratico e, infine, nell’accaparramento delle gare d’appalto. Il tentativo di misurare la “forza elettorale” della ‘ndrangheta attraverso i gruppi di condizionamento, evidenzia confronti sorprendenti. L’ammontare dei voti ottenuti sarebbe simile a quello dei Repubblicani di Donald Trump alle elezioni presidenziali del 2020 nello stato del Connecticut (715.311 voti), dai Democratici di Joe Biden nel Nevada (703.486 voti)10 e alla somma del consenso ottenuto dall’Unione cristiano democratica (Cdu) e dal Partito Socialdemocratico (Spd), alle elezioni federali del 2021 nello stato di Brandeburgo, pari a 684.464 preferenze. Secondo lo studio, in testa, per capacità di condizionamento del voto elettorale della ’ndrangheta, si posizionerebbe il Mezzogiorno – Calabria in primis –, all’interno del quale le ’ndrine potrebbero contare su un mercato potenziale di circa 300 mila preferenze (si veda grafico in basso). A seguire Lombardia, Piemonte, Liguria e Valle d’Aosta, che subirebbe il potere di condizionamento dei sodalizi criminali ’ndranghetisti per ben 170 mila voti. Nel Nord-Est, la forza coercitiva elettorale della ’ndrangheta esprimerebbe il minor potere (70 mila voti), concentrati prioritariamente in Emilia-Romagna (dove le cosche calabresi sono radicatissime, soprattutto nella provincia di Reggio Emilia). Nel Lazio, Toscana, Umbria e Marche – con Roma in prima fila, si concentrerebbe una quota del potere di condizionamento per oltre 140 mila preferenze. Per stimare il bacino elettorale della ‘ndrangheta Demoskopika ha adottato un approccio a tre fasi. Nella prima fase sono stati stimate le ’ndrine operanti in Italia, sentiment delle popolazioni residenti nei Comuni sciolti per infiltrazione mafiosa, numero delle imprese attive per regione, numero di occupati per regione. E, ancora, numero di Comuni sciolti, numero delle imprese vessate per estorsione e usura, peso percentuale della presenza mafiosa per tipo di organizzazione criminale e numero di affiliati censiti. Nella seconda fase, i dati sono stati integrati con la lettura di documenti e/o relazioni ufficiali del Ministero dell’Interno, degli organismi antimafia e delle Forze dell’ordine, di articoli giornalistici e atti giudiziari. Nella terza fase le informazioni rilevate nelle due fasi precedenti hanno consentito la costruzione di un dataset ritenuto adatto per il raggiungimento della finalità dello studio, ossia la stima del potenziale mercato elettorale della ’ndrangheta in Italia stabilendo una quota di affiliati per ciascuna ’ndrina, moltiplicando il numero degli affiliati per il numero dei gruppi di condizionamento elettorale in ciascuna regione “a maggiore trazione ’ndranghetista” e ipotizzando, infine, una “dote” elettorale per ciascun affiliato sulla base delle indagini e delle operazioni emerse nel corso degli anni."
"Sacralizzare  la politica non aiuta le soluzioni","In Medio Oriente è in corso un dramma che sembra non avere fine. 1.400 israeliani sono stati massacrati dai terroristi di Hamas. In risposta, le forze armate israeliane hanno ucciso più di 10.000 palestinesi durante le operazioni militari condotte a Gaza.","2023-11-13","","Religioni e valori","In Medio Oriente è in corso un dramma che sembra non avere fine. 1.400 israeliani sono stati massacrati dai terroristi di Hamas. In risposta, le forze armate israeliane hanno ucciso più di 10.000 palestinesi durante le operazioni militari condotte a Gaza. Migliaia e migliaia di palestinesi sono stati costretti a lasciare Gaza, ma l’insicurezza pervade anche la popolazione israeliana. Approfittando della guerra, in Cisgiordania gruppi di coloni ebrei occupano con la violenza terreni palestinesi, fomentando ulteriormente il sentimento anti israeliano nel mondo arabo. Come se non bastasse, l’opinione pubblica occidentale è spaccata in due fronti contrapposti, come se il “giusto” e il “torto” fossero distribuiti nell’uno o nell’altro fronte. Perché si è giunti a questo punto? La mia risposta è la seguente: per via della progressiva sacralizzazione del conflitto medio orientale. Mi spiego. Lo scontro tra israeliani e palestinesi è divenuto sempre più dominato dalle rispettive componenti religiose. Più che tra due popoli, quello scontro viene vissuto come uno scontro tra due religioni, l’ebraismo e l’islamismo. Per il primo, la Palestina è la terra biblica che appartiene spiritualmente agli ebrei, il luogo dove questi ultimi possono finalmente ricostituirsi come popolo, perché lì risiede la fonte della loro identità. Per il secondo, la Palestina è parte imprescindibile di un mondo mussulmano più ampio, dotato di una identità religiosa (sunnita) che va al di là delle barriere nazionali tra i Paesi arabi. In tale rappresentazione sacrale del conflitto non vi sono differenze all’interno delle rispettive comunità religiose, tanto meno differenze tra queste ultime e le componenti non religiose. La sacralizzazione è inconciliabile con il pluralismo, sia tra i credenti della stessa fede che tra questi ultimi e i non credenti. La sacralizzazione è l’espressione di una cultura fondamentalista, secondo la quale la religione è un fenomeno unitario, in quanto basata su fondamenti dogmatici. Ogni religione monoteista, nessuna esclusa, ha una vocazione fondamentalista, ovvero ha la predisposizione a disconoscere qualsiasi verità diversa dal dogma che l’ha fondata. Tuttavia, in particolare in Occidente, i processi di secolarizzazione hanno progressivamente spinto le religioni a rappresentarsi, nella sfera pubblica, come parte di un tutto, non già come monopoliste del tutto. Così, il dialogo è diventato per loro una necessità per rapportarsi con il mondo esterno, oltre che per dare voce alle differenze al loro interno. Ciò ha consentito il mutuo riconoscimento tra i credenti, oltre che tra le loro comunità di fede. Tale mutuo riconoscimento è invece impedito dalla sacralizzazione del conflitto medio orientale. Per il ministro israeliano Amichai Eliyahu si dovrebbe usare l’arma atomica per liberare Gaza dai palestinesi e per il ministro israeliano Itamar Ben Gvir si dovrebbero armare i coloni israeliani (illegali) della Cisgiordania per espellere gli abitanti palestinesi (legali) di quest’ultima. Nello stesso tempo, per il leader politico di Hamas, Ismail Haniyeh, alla fine della guerra non ci dovrà essere “neppure un ebreo tra il Giordano e il mare”. La sacralizzazione impedisce di riconoscere le ragioni (e la stessa esistenza) dell’altro. Ecco perché è necessario che, all’interno del mondo israeliano e palestinese, si affermino leader che riportino la politica al centro del conflitto. “Quando abbastanza è abbastanza?”, si chiesero, a Oslo nel 1993, Yitzhak Rabin (allora primo ministro israeliano, poi ucciso da un fondamentalista israeliano) e Yasser Arafat (allora presidente dell’Organizzazione per la liberazione della Palestina). Da quella domanda bisogna ripartire. La sacralizzazione della politica non riguarda solamente il Medio Oriente, ma anche il nostro Occidente. La secolarizzazione è messa in discussione dalla destra sovranista in Polonia e Ungheria, destra che ha fatto della cristianità il proprio “marchio identitario. La stessa destra in Italia e Francia non ha scrupoli a mobilitare “Dio”, oltre che “patria e famiglia”, a sostegno della loro politica, al punto di sacralizzare la stessa sovranità popolare (come se discendesse dall’alto dei cieli e non dal basso dei voti degli elettori). In America, le sette evangelicali, determinanti nella vittoria di Donald Trump nel 2016, alimentano la polarizzazione politica che sta bloccando il sistema di governo di quel Paese. Secondo le ricerche di John Huber e Ahmed Ezzeldin Mohamed, l’influenza della religione è cresciuta nelle elezioni mentre è diminuita nelle società occidentali. È divenuta una fonte sostitutiva di identificazione politica. Così, inconsapevolmente o meno, essa ha finito per giustificare leader e politiche che vogliono mettere in discussione il contesto pluralistico delle società occidentali, interpretato come la causa della degenerazione valoriale di queste ultime. In nome di valori non-negoziabili (come la difesa della vita, della famiglia naturale o delle gerarchie tra generi), i leader della nuova destra hanno sferrato un attacco senza precedenti all’impianto liberale delle nostre società. Anche da noi, c’è chi non accetta che la politica sia il luogo della ricomposizione delle differenze. Insomma, la sacralizzazione del conflitto medio-orientale costituisce un ostacolo alla risoluzione di quest’ultimo. La sacralizzazione è però una minaccia anche in Occidente, in quanto disconosce i fondamenti pluralistici delle nostre società. Non sarebbe meglio lasciare Dio alle coscienze individuali e trovare invece compromessi politici su tutto il resto?"
"«Lo sport di vertice ha l’obbligo di restituire almeno parte delle fortune avute»","Nel 1970, la maestra Carla Giordano così descriveva Alessandra Marzari, alunna della classe quinta: «Buona ed affettuosa, anche se molto, anzi troppo, vivace. Ha carattere estroverso e una personalità spiccatissima.","2023-11-13","","Persone","Nel 1970, la maestra Carla Giordano così descriveva Alessandra Marzari, alunna della classe quinta: «Buona ed affettuosa, anche se molto, anzi troppo, vivace. Ha carattere estroverso e una personalità spiccatissima. È diligente nello studio, ha una buona intelligenza. Molto spiccato in lei il senso della responsabilità e della giustizia. Anche la sua iniziativa è pronta, ha sempre tante idee nuove in mente da mettere in atto e occorre tenerla a freno come un cavallino bizzarro». Oggi, 53 anni dopo, quella pagella sembra un vaticinio: Alessandra Marzari, dirigente medico con specialità in medicina d’urgenza e pronto soccorso al Niguarda di Milano, guida anche il Consorzio Vero Volley di Monza, realtà sportiva d’eccellenza da 46 squadre – di cui due in Serie A1 –, che tiene insieme le star Paola Egonu e Myriam Sylla con tutte le bambine e i bambini che amano la pallavolo, le squadre maschili con quelle femminili. «Questa è la democrazia e la bellezza dello sport, tutti uniti dalla voglia di fare movimento, stare insieme nel nome di lealtà, coraggio e tenacia». Il Consorzio, che coinvolge 1.400 bambini, 230 fra allenatori e dirigenti, 34 palestre nell’area Monza-Milano, nasce nel 2008 dalla fusione tra Volley Milano, Pro Victoria Monza, Rondò Muggiò, Avis Cernusco, Polisportiva di Nova, Polisportiva Vedanese, Segrate: «In quegli anni – ricorda Mgarzari – la crisi era pervasiva e i presidenti non volevano perdere il lavoro fatto negli anni sul territorio. Non restava che mettersi insieme». Marzari oggi è al vertice di questo gruppo di lavoro, vita e sport. A lei non interessa la qualifica (il presidente, la presidente, la presidentessa), importante è tenere la barra dritta e migliorare esperienza dopo esperienza: «Ho iniziato dal basso, ero un genitore come tanti che ha incrociato la lettera della società in cui mio figlio di 9 anni faceva attività sportiva. L’allenatore Massimo Tadini, che lavora ancora con noi, chiedeva disponibilità di tempo e dedizione. Iniziai così, nella piccola palestra dell’oratorio di San Biagio a Monza, come segretaria. Era un gruppo forte, cementato dal carisma del presidente Carlo Rigaldo». Poi, è arrivato il Consorzio, forma non prevista dall’ordinamento («Meglio, così si sfugge alle persecuzioni della federazione», sorride) e le responsabilità si sono moltiplicate: «Seguivo le squadre maschili e femminili, facevo la segretaria e il direttore sportivo, con un contatto diretto con atleti e tecnici. Prendevo ispirazione dai libri di Silvia Ciairano, straordinaria psicologa dell’età evolutiva. L’ascesa è stata lenta, Serie D, Serie C, Serie B1 e B2. A guidarmi era il buonsenso con focus specifico sulla cultura sportiva. Per crescere distribuivamo i questionari di gradimento ad atleti e famiglie». Poi, vinta la B1, prima con la squadra maschile, poi con quella femminile, anche il buonsenso non è bastato: «Ho capito che mi mancavano le competenze specifiche e il master in management dello sport all’Università Bocconi con il professor Dino Ruta è stata la mia cassetta degli attrezzi». La sala dei trofei del palazzetto di Monza in cui chiacchieriamo è fasciata di coppe e riconoscimenti. Da oltre i vetri, arrivano i rumori dell’allenamento, le voci delle ragazze, qualche risata, e le indicazioni del coach Marco Gaspari. Fatica e leggerezza. La corazzata di Egonu, Sylla e Orro nello stesso spazio con i Ragazzi No limits, che con il volley superano i loro disagi psicologici. E Alessandra Marzari li conosce bene: «Guarda Giacomo come vorrebbe attirare l’attenzione di quella ragazzina, ma lei è così timida…». La cifra della sua leadership è questa: sport di alto livello e umanità, cultura sportiva a 360°: «Negli anni di apprendistato prendevo appunti su quadernoni, che ancora sfoglio: conta la contaminazione fra mondi, fra saperi. Conta far parlare varie professionalità e farne sintesi». Più che domani la sua parola chiave è altrove, altre voci, altre stanze. Con un’unica stella polare: lo sport come educazione e responsabilità. Tanto che Vero Volley è protagonista di continue campagne di sensibilizzazione su temi quali il disagio nell’età evolutiva, gli abusi in ambito sportivo, la violenza contro le donne, e ha scelto il motto “Driven by values”, guidato dai valori, quale slogan: «Mi sono buttata in questa avventura oltre il mio lavoro perché non voglio che il Consorzio patisca gli stessi mali della società, della politica, del lavoro. Vorrei che questo fosse un posto di onestà e lealtà. Un posto giusto, non un posto dove regna la giustizia, un posto dove ci si sforza per azzerare le storture. Per questo, a ogni bambino e a ogni famiglia del Consorzio regaliamo il libretto Sport? Sì, grazie, che si focalizza intorno all’importanza dell’attività motoria e sportiva affiancata da uno sviluppo valoriale dei ragazzi». È un modo per sostituirsi a quello che la scuola, lo Stato non fanno: lo sport per tutti, e speriamo che la battaglia di Mauro Berruto per modificare l’articolo 33 della nostra Costituzione e inserire «il valore educativo, sociale e di promozione del benessere psicofisico dell’attività sportiva» abbia un seguito vero e concreto. Insomma, i valori quasi prima dello sport ma, perché tutto questo continui a essere possibile, è necessario cementificare la sostenibilità: «Al momento, non l’abbiamo raggiunta. I tanti progetti innovativi pianificati hanno ancora bisogno di sostegno finanziario». Che viene dal marito di Alessandra Marzari. Aldo Fumagalli, Mister Candy, è imprenditore di lungo corso; insieme al fratello Beppe, nel 2018, ha ceduto la Candy Elettrodomestici al colosso cinese Haier e si è buttato in nuove avventure imprenditoriali. La sua supervisione, il suo spirito innovativo sul Consorzio hanno un peso specifico importante, poi ci sono anche altre scelte per far lievitare i bilanci, come ad esempio, la decisione di far giocare la squadra femminile a Milano, all’Allianz Cloud o al Forum (domenica scorsa nuovi record ad Assago: 12.562 biglietti e oltre 150mila euro contro l’Imoco): «All’inizio i tifosi di Monza non l’hanno presa bene – ricorda Marzari – ma giocare a Milano, dove non c’è una squadra di volley femminile, dà più visibilità, ci ha portato partner importanti come Allianz e Mint, ci fa aumentare i ricavi da botteghino». E, dopo l’impegno economico per avere in squadra Egonu e Sylla, un occhio al bilancio è imprescindibile. Certo, le due ragazze terribili del volley nazionale sono state contrattualizzate per il salto di qualità: nelle ultime due stagioni di A1, la Allianz Vero Volley Milano ha sfiorato lo scudetto contro l’Imoco Conegliano e punta a una Champions League da protagonista. Gli orecchini di diamanti che Alessandra Marzari porta ai lobi brillano, semplici e raffinati, come le stelle della sua società, ma non cambia la sua dolcezza ferma e determinata: «Voglio che tutte le atlete e gli atleti siano testimoni delle nostre campagne sociali. Nulla conta come la restituzione: devono restituire parte della fortuna che hanno, devono essere messaggeri di valori». Come lo è lei, ambasciatrice delle attività a sostegno della comunità di San Patrignano: «È una realtà che mi fa stare bene perché a San Patrignano ho imparato che non c’è limite al cambiamento umano. Le persone arrivano e sono ai margini della società. Poi, senza orpelli medicali o religiosi, sono messe al centro di una rinascita che è, prima di tutto, umanistica e sono la prova che possono accadere trasformazioni impensabili». Come quella di cui avrebbe bisogno la società se le donne fossero al centro del vivere: «Senza tema di smentita credo che l’avventura sportiva e umana del Consorzio non sarebbe stata possibile se l’avesse guidata un uomo. Ci sono caratteristiche femminili, quali la comprensione delle persone, dei bisogni, e l’ascolto, che danno un vero vantaggio competitivo. Sono stata cresciuta da genitori che mi hanno fatto credere che, se mi fossi impegnata, avrei raggiunto tutto quello che desideravo. Ma così non è. L’Italia è maschilista più nella sostanza che nella forma, solo perché è scorretto essere maschilisti nella forma. Le quote rosa, che non mi piacciono, sono importanti per cambiare il nostro Paese. A volte, sono le donne a non impegnarsi ad alti livelli, appesantite dagli impegni familiari. Poi, pur in presenza di un Papa progressista, dobbiamo considerare che l’Italia ha il Vaticano in casa e che la cultura della donna che accudisce il focolare è ben più radicata di quanto sembri, anche se le giovani generazioni mi fanno ben sperare: nelle scorse settimane, ho seguito la seduta di laurea di Giulia, figlia di amici di famiglia, in Ingegneria aeronautica: un laureando su tre era donna». Fra partite, incontri istituzionali, corsi sulle donne in Iran o eventi benefici, di tempo ad Alessandra Marzari ne resta poco. I nipoti Ettore e Pietro, qualche serie tv (Ted Lasso e Becoming Elizabeth, le sue preferite), gli amici e i libri di sempre, come L’Agnese va a morire di Renata Viganò: «Ogni uomo, ogni donna poteva essere un partigiano. Questa era la forza della Resistenza». Questa è oggi la forza degli uomini e delle donne di sport: crescere insieme schiacciando a terra violenza e pregiudizi."
"Sfide e proposte per costruire la Nazione Digitale","Alla luce dello scenario macroeconomico attuale, le stime di The Innovation Group osservano una crescita del mercato digitale italiano nel 2023 pari al +2,7%. Un analogo tasso di crescita è previsto anche per il 2024.","2023-11-13","","Interventi","Alla luce dello scenario macroeconomico attuale, le stime di The Innovation Group osservano una crescita del mercato digitale italiano nel 2023 pari al +2,7%. Un analogo tasso di crescita è previsto anche per il 2024. Questa previsione è tuttavia condizionata dalla situazione di “incertezza sistemica” dovuta al convergere di importanti fattori di instabilità economica e geopolitica che caratterizzano l’attuale situazione. Alla forte accelerazione degli investimenti in nuove tecnologie determinata dai cambiamenti organizzativi del lavoro da remoto, indotti dall’emergenza pandemica, ha fatto seguito un progressivo ritorno alla normalità, in cui il mercato digitale nel suo complesso tende a riallinearsi all’andamento del Pil. Le previsioni sulla crescita sono naturalmente condizionate da vari fattori, a partire dagli investimenti nel Pnrr – che nel 2024 dovrebbero contare per i tre quarti della crescita del Pil – e dalla situazione economica complessiva. L’evoluzione del mercato digitale ha portato a maturare contemporaneamente luci e ombre: se da una parte la crescita del comparto cloud e la sua diffusione hanno spianato la strada alle imprese e alla Pubblica Amministrazione verso una maggiore efficienza operativa, dall’altra parte il conseguente aumento della richiesta di competenze specializzate ha messo in evidenza le molteplici criticità preesistenti in questo ambito nel nostro Paese. Gli investimenti nella trasformazione digitale sono comunque destinati ad assumere un ruolo trainante nella crescita dell’economia. L’industria ICT deve quindi prestare particolare attenzione a riallinearsi sulle “aree veloci”. Osservando nel dettaglio i vari segmenti, la nostra analisi si concentra sui New Digital Drivers, tecnologie recenti o che hanno subito un forte sviluppo negli ultimi anni in grado di trainare la crescita del mercato digitale: Artificial Intelligence (AI), Blockchain, Servizi Cloud, Cybersecurity, Internet of Things, Wearable Technology (dispositivi indossabili). L’AI riveste un ruolo strategico per il medio-lungo termine, con tassi di crescita già molto elevati, così come la Blockchain. I Servizi Cloud continuano a mostrarsi in fase ascendente. La Cybersecurity è anch’essa in continuo sviluppo riflettendo la sempre maggiore importanza del tema della sicurezza digitale. La crescita dell’Internet of Things (IoT) e del settore dei Wearable rimane stabile. Le imprese italiane sono molto ben posizionate nell’area del Cloud, utilizzato dal 52% delle imprese contro il 34% della media Europea; come grande Paese manifatturiero l’Italia può anche contare su un buon livello di digitalizzazione di base nelle sue PMI (70% contro il 69 % della media europea), e questo va ascritto ai progressi realizzati grazie a Industria 4.0. Deve tuttavia migliorare la sua posizione nelle aree dell’AI (utilizzata dal 6% delle imprese contro l’8% in Europa) e dei Big Data (9% contro il 14%). Ulteriori progressi andranno fatti nella fornitura di servizi pubblici ai cittadini (68% rispetto al 77 % di media europea) e alle imprese (75% rispetto all’84%). Critico rimane infine il gap di competenze digitali: solo il 46% della popolazione possiede competenze digitali di base, contro una media europea del 54%. Inoltre la quota di persone con un’educazione terziaria sul totale della forza lavoro è inferiore di circa sei punti percentuali rispetto alla media dell’Unione Europea, così come il dato sulle persone occupate in ambito scientifico-tecnologico conferma il ritardo italiano (pari al 18,4% sul totale della forza lavoro, contro il 23% europeo). Non solo luci, dunque, ma anche aree di miglioramento nello scenario digitale dell’Italia, che l’indice DESI 2022 (Digital Economy and Society Index) della Commissione Europea posiziona al 18° posto nel ranking internazionale. Sono queste alcune delle principali sfide emerse dal Rapporto sullo “Stato e prospettive dell’innovazione tecnologica e dello sviluppo sostenibile in Italia” che The Innovation Group si propone di approfondire nel corso dei lavori del Digital Italy Summit che si svolge a Roma dal 14 al 16 novembre prossimi.  (*) Presidente di The Innovation Group "
"Msc conferma l’ordine per due nuove navi a Gnl ","La commessa è andata a Chantiers de l’Atlantique, che ha già realizzato 19 unità cruise per la compagnia della famiglia Aponte","2023-11-13","","Crociere","Msc crociere ha confermato l’ordine per la costruzione di due nuove navi world class alimentate a Gnl a Chantiers de l’Atlantique. Le due unità fanno parte di un accordo complessivo che comprendeva l’ordine di Msc World Europa (nella foto), battezzata a novembre dell’anno scorso, e quello di Msc World America, che arriverà nella primavera del 2025. Le due nuove unità, invece, saranno consegnate rispettivamente nel 2026 e nel 2027 e l’intesa prevede anche l’opzione per una quinta nave. «Insieme con Chantiers de l’Atlantique - sottolinea Pierfrancesco Vago, executive chairman di Msc Crociere - abbiamo realizzato ben 18 navi, con la diciannovesima attualmente in costruzione». E aggiunge che l’impegno è a «ricercare e investire nelle tecnologie ambientali del futuro, per renderle velocemente disponibili, onde assicurare il continuo progresso del nostro percorso di decarbonizzazione, finalizzato a raggiungere le zero emissioni nette di gas serra entro il 2050». Laurent Castaing, direttore generale di Chantiers de l’Atlantique aggiunge che Msc Crociere «ha accettato un significativo sovrapprezzo per migliorare l’efficienza energetica di queste due nuove navi, le quali, secondo l’indice Eedi dell’Imo (International maritime organization, ndr) emetteranno il 50% in meno di Co2, rispetto al parametro di riferimento dell’Imo del 2008». Le nuove navi, spiega una nota, rappresentano l’evoluzione di un prototipo già all’avanguardia e adottano soluzioni innovative per massimizzare l’efficienza energetica, grazie all’utilizzo estensivo per il recupero di calore e di altre soluzioni in grado di ridurre ulteriormente le emissioni. Saranno, inoltre, predisposte per l’utilizzo di carburanti alternativi, tra cui biometano, metano sintetico e metanolo verde, saranno dotate di motori di nuova generazione che riducono le emissioni “fuggitive” di metano e potranno collegarsi alla rete a terra per ridurre l’inquinamento durante le soste in porto. Le due unità avranno, ancora, conclude la nota, avanzati sistemi di trattamento delle acque reflue e apparecchiature per ottimizzare l’uso del motore e il fabbisogno energetico della parte hotel."
"Packaging, Lumson presenta il suo primo Bilancio di sostenibilità","Oltre 800 tonnellate di rifiuti riciclati, quasi 600 tonnellate di materiale riciclato impiegato e più di 300 kWh di energia auto-prodotta tramite pannelli solari","2023-11-13","","Industria cosmetica","Oltre 800 tonnellate di rifiuti riciclati, quasi 600 tonnellate di materiale riciclato impiegato e più di 300 kWh di energia auto-prodotta tramite pannelli solari: sono i numeri dell’impegno sostenibile di Lumson, azienda italiana leader nel packaging cosmetico primario, che ha presentato il suo primo bilancio di sostenibilità realizzato in collaborazione con la società di consulenza Kpmg e frutto di oltre un anno di lavoro. Un importante traguardo nell’evoluzione dell’azienda verso la sostenibilità e testimonianza del suo impegno verso i principi ambientali, sociali e di governance (Esg). Lumson è consapevole della necessità da parte delle imprese di adottare pratiche sostenibili e di minimizzare l’impatto sull’ambiente. Il Rapporto evidenzia i progressi compiuti fino ad ora nel perseguimento degli obiettivi di Esg e mette in evidenza i dati relativi al 2022, anno cruciale per il gruppo sia in termini di performance che di traguardi raggiunti. Emerge la visione di “innovazione sostenibile”, l’approccio integrato e collaborativo che coinvolge tutti gli stakeholder (clienti, fornitori, comunità, dipendenti, azionisti, associazioni di categoria) e lo scopo aziendale: perseguire una politica di ricerca e innovazione e creare partnership internazionali per raggiungere i comuni obiettivi. Dal 1975 creatività, tecnologia e innovazione sono sempre stati valori profondamente radicati in Lumson, che ha introdotto nel settore del packaging un nuovo modello imprenditoriale basato sul controllo diretto e interno di tutti i processi. Unendo alle competenze tecniche e tecnologiche valori come qualità senza compromessi e rispetto del lavoro, l’azienda è riuscita a rispondere a un mercato in continua evoluzione. Pioniera nella produzione di dispensing ed airless system, ha fatto dell’innovazione sostenibile un impegno crescente e un orientamento sempre più globale: già partner istituzionale di Fondazione Politecnico di Milano, nel 2021 ha aderito a Spice (Sustainable Packaging Initiative for CosmEtics) e ha sviluppato il suo strumento Lca come strumento per condurre valutazioni di impatto ambientale e nel 2022 è diventata platinum member di Recyclass, realtà senza scopo di lucro che facilita la transizione verso un futuro circolare della plastica. «Siamo orgogliosi di presentare il primo Report di Sostenibilità, che testimonia il nostro impegno verso i tre pilastri Esg – ha dichiarato il presidente Matteo Moretti –. Competenza, affidabilità, conoscenze degli standard, delle normative e delle tecnologie sono i principi chiave della nostra filosofia. Riconosciamo l’importanza di condurre il business in maniera responsabile e ci impegniamo affinché il nostro operato crei un circolo virtuoso e abbia un impatto positivo sulla comunità e sull’ambiente. La nostra attenzione è focalizzata sull’economia circolare e la nostra attività ruota attorno ai principi delle 3R: Ridurre, Riutilizzare, Riciclare. I nostri sforzi nell’ambito della sostenibilità ha l’obiettivo primario di offrire prodotti innovativi che soddisfino la domanda del mercato e attraverso la nostra esperienza supportare i clienti nello sviluppo di soluzioni sostenibili». Consapevole che con il proprio operato può contribuire a plasmare il futuro del settore, per i prossimi anni il gruppo si pone nuove e importanti sfide: diventare un’azienda più responsabile ed essere un attore di primo piano nello sviluppo di packaging sostenibili. Il Bilancio sottolinea l’importanza delle partnership e delle collaborazioni con università, centri di ricerca ed enti internazionali, per raggiungere obiettivi comuni. «Per il futuro è nostra ferma intenzione includere il consolidamento e il rafforzamento degli impegni nella sostenibilità. Le sfide saranno affrontate fissando nuovi obiettivi ponderati e proporzionati alle risorse dell’azienda e alle condizioni di mercato – prosegue Moretti – . Nei prossimi anni i nostri sforzi saranno concentrati sulla creazione di una governance Esg più integrata e strutturata e sul consolidamento di partnership con enti autorevoli, come Fondazione Politecnico di Milano, e l’adesione a piattaforme di internazionali, come Spice e Recyclass». Il processo di innovazione di Lumson è focalizzato sullo sviluppo di soluzioni sostenibili per soddisfare le esigenze e l’evoluzione del mercato, senza mai dimenticare che il rispetto degli standard e delle normative è fondamentale per accreditare l’azienda come fornitore di primo piano da parte dei leader del settore. Dimostrazione tangibile degli sforzi del gruppo nel segno della circolarità sono alcuni dei packaging sviluppati negli ultimi anni: da XPaper, l’airless in carta inserito nell’ADI Design Index, vincitore del Premio Nazionale per l’Innovazione istituito dal Presidente della Repubblica Italiana, dei Cosmopack Awards e degli Innovation Awards 2022; App- Light, l’airless realizzato all’80% in plastica riciclata post-consumo; una versione di TAL in alluminio riciclato e post-consumo ed infine Re-Place, il vaso ricaricabile. "
"Rapporto Povertà Caritas, a Roma quasi 700 minori alle mense, famiglie sovra indebitate","Si tratta soprattutto di minori stranieri non accompagnati","2023-11-13","","La fotografia","«Nel 2022 si è registrato il dato più alto di accesso nei centri Caritas, parrocchie e servizi diocesani: oltre 25.000 persone hanno fatto richiesta di aiuto; per 11.800 di esse sono stati avviati programmi organici di aiuto». È uno dei dati principali del Rapporto  Povertà  2023 di Caritas Roma, dal titolo “Le città parallele”, diffuso oggi, 13 novembre. «La richiesta di sostegno alimentare continua a rappresentare il principale tipo di intervento - spiega il Rapporto - e riguarda il 69,7% delle persone incontrate. Nelle tre mense sociali sono state accolte 9.148 persone, 4.092 delle quali per la prima volta. Due i dati sorprendenti: la presenza di 698 minori (il 7,6% del totale), si tratta soprattutto di minori stranieri non accompagnati» e «il crescente numero di stranieri, l’81% del totale: soprattutto i richiedenti asilo e i protetti internazionali». Altro dato che emerge è «la richiesta di aiuto per pagare le bollette dell’energia: in soli tre mesi, a cavallo tra il 2022 e il 2023, è andato esaurito il fondo di 130.000 euro istituito dalla Diocesi di Roma e gestito dalla Caritas per aiutare le famiglie, costrette spesso a scegliere se pagare le bollette o provvedere ad altre spese pur indispensabili». Sono inoltre «crescenti» le «difficoltà di accesso alle cure sanitarie, con il triste e ormai vecchio problema irrisolto delle liste di attesa che mina il rapporto di fiducia tra cittadini e Servizio Sanitario Nazionale. Emerge come prioritaria - si legge ancora nel rapporto - la situazione delle persone con problemi di salute mentale, per la quale sarebbe ora di convocare quella Conferenza delle parti che, oltre a Comune e Regione, coinvolga i familiari dei malati e le associazioni di volontariato, in cui si affrontino alcune straordinarie priorità». Altro aspetto rilevato tra le “grida della città” è quello del “sovra-indebitamento”. «Il 2022 - si legge nel Rapporto - è stato l’anno in cui le famiglie consumatrici hanno raggiunto livelli di accesso al credito tra i più elevati del nuovo millennio, con la specificità che si tratta in modo molto accentuato di credito al consumo senza scopo: nel Lazio spicca un aumento su base annuale di oltre il 9% per le cessioni del quinto dello stipendio. Una modalità di finanziamento a cui si accede, come una sorta di ultima spiaggia, quando per affrontare esigenze familiari e personali più o meno improvvise ed impreviste, ci si ritrova privi di altre possibilità di finanziamento ordinario. Fa riflettere inoltre, nel 2022 - si legge -, l’aumento della spesa per il gioco d’azzardo, nel solo Lazio, è stata di 10 miliardi e 249 milioni di euro, in media 1.793 euro a persona, con profitti per l’industria del settore per oltre 800 milioni»."
"Il posto migliore per fare un regalo originale? I concept store dei musei","Selezioni accurate, autori indipendenti, linee in esclusiva. I negozi dei centri d’arte stanno diventando sempre più interessanti. Per individuare le nuove tendenze.","2023-11-13","Baya Simons, Rosanna Dodds","Indirizzi passaparola","VITRA DESIGN MUSEUM, Weil am Rhein  La stazione di servizio progettata da Jean Prouvé, il giardino di Piet Oudolf e la stazione dei vigili del fuoco di Zaha Hadid formano il contesto in cui è calato lo shop del Vitra Design Museum firmato Frank Gehry. Il caso di Vitra – un’azienda che chiama i maggiori architetti internazionali per progettare spazi destinati all’esposizione dei prodotti – è unico al mondo. Nel negozio al pian terreno della VitraHaus si trovano i mobili di Charles e Ray Eames e Jasper Morrison, oggetti decorativi Eames, orologi George Nelson; persino le borse di tela e i poster hanno un tocco molto speciale.  design-museum.de  LUCY WATSON ZEITZ MOCAA, Città del Capo  Essendo il maggiore museo al mondo dedicato all’arte contemporanea africana e alla sua diaspora – 9.500 metri quadrati sui nove piani di un ex granaio, trasformati dagli architetti londinesi dell’Heatherwick Studio – lo Zeitz Mocaa di Città del Capo ospita nel suo shop solo artisti, designer e artigiani del continente. La selezione comprende design contemporaneo, stampe in edizione limitata, libri, oggetti di cancelleria, articoli per la casa, gioielli e abbigliamento. Si può anche comprare online, le spedizioni sono in tutto il mondo.  shop.zeitzmocaa.museum  RIMA SUQI KETTLE’S YARD, Cambridge  Kettle’s Yard è stata la casa dei collezionisti Jim e Helen Ede, dal 1957 al 1973. Jim lavorava alla Tate Gallery di Londra, da qui la possibilità di stringere amicizia con molti artisti. La coppia era appassionata di arte, ceramiche, tessuti, mobili, e qualcosa del loro spirito è rimasto: il cottage, trasformato in museo, è il posto giusto per scoprire artisti e artigiani locali. Personalmente amo le ceramiche di Very Less: ho aggiunto alla mia lista dei desideri la sua ciotola per i frutti di bosco. Adoro anche i gioielli dello Studio Adorn, a Norwich. E mi piacciono le riproduzioni dell’arte britannica del XX secolo: tra queste, consiglio le stampe di Ben Nicholson.  kettlesyard.co.uk  ZEHRA MUNIR MADHYA PRADESH TRIBAL MUSEUM, Bhopal  Il Madhya Pradesh Tribal Museum di Bhopal, nello stato dell’India centrale, a sud della pianura del Gange, offre la possibilità di calarsi nella cultura tribale del Paese grazie a una serie di mostre immersive pensate con attenzione alla contemporaneità. Nel negozio interno, un po’ nascosto e chiamato Chinhari, si trovano dipinti delle etnie del Madhya Pradesh e del Chhattisgarh – capita che siano presenti artisti e artigiani locali –, mobili in bambù, sculture, figure animali in metallo o carta pesta colorata. Io ho comprato una maschera in tessuto.  mptribalmuseum.com  CHLOE CORNISH MUSEO DEL PRADO, Madrid  Tienda Prado, il negozio interno al maggiore museo della capitale spagnola, ha un aspetto freddo e asettico, ma racchiude una moltitudine di tesori, in gran parte articoli ispirati alle collezioni dell’istituzione. Ho comprato una grande borsa in tela, decorata con la stampa di un carciofo, che richiama un dipinto barocco del museo; peccato non aver preso anche quella su cui era riprodotto un dipinto di Fortuny. Avrei anche potuto scegliere gli orecchini ispirati ai dipinti di Guido Reni, una sacca per le scarpe che richiama il tratto di Goya e una miriade di altri oggetti dedicati all’opera più famosa del museo, Il giardino delle delizie di Bosch. Mi sono accontentata dei sottobicchieri.  tiendaprado.com  LOUIS WISE MOMA, New York  Non c’è casa che non possa essere resa migliore dalle meraviglie in vendita nello shop del Museum of Modern Art di New York: basterebbero le stampe legate alle sue mostre (fino al 13 gennaio è d’obbligo quella dedicata ad Ed Ruscha con 200 opere). Ciò che distingue l’offerta è la ricerca che seleziona autori e oggetti: come il divano Bocca, omaggio all’opera di Dalì, i sottobicchieri di Yoshitomo Nara e le lampade anni Ottanta di Verner Panton. Molti articoli sono in esclusiva per il MoMA, e alcuni sono best seller: su tutti il Pivot Cabinet, con i suoi cinque cassetti di diversi colori. Da tenere presenti i pop-up, come quello intitolato a Charles & Ray Eames.  moma.org  STEPHEN BUSH MACRO, Roma  Inserito in un intreccio di vetro e acciaio progettato da Odile Decq in un ex birrificio Peroni, questo museo di arte contemporanea offre una visuale alternativa sulla Città Eterna. Il negozio si sviluppa attorno a uno spazio angolare: oltre alla zona con i libri – tanti, selezionati attentamente – sui designer italiani contemporanei, ci sono ripiani con i gioielli artigianali dai nomi evocativi, come Lunante e Altrosguardo, le agende di Næssi Studio, le ceramiche siciliane di Freaklab e una selezione di riviste indipendenti. Durante la mia ultima visita ho scelto Sali e Tabacchi (salietabacchijournal.com), rivista che esplora la relazione tra arti creative e tradizioni locali.  museomacro.it  THEA HAWLIN MUSEUM OF WITCHCRAFT AND MAGIC, Boscastle, Cornovaglia  Un museo sulla stregoneria, affacciato sul mare, che contiene una delle più vaste collezioni di manufatti legati a fattucchiere e sortilegi. Fondato nel 1951 a Stratford-upon-Avon dallo sceneggiatore e mago Cecil Williamson, nel 1960 è stato spostato sulla costa della Cornovaglia. Il suo labirinto di stanze ospita bamboline voodoo, antichi talismani e – il mio preferito di sempre – la riproduzione del cottage di Old Joan, Giovanna la vecchia, mentre sussurra malefici ai visitatori che passano di lì. Altrettanto magico è il negozio, che propone un’accurata selezione di mazzi di tarocchi, kit per incantesimi e stampe di spiriti inquieti della Cornovaglia. Per i veri appassionati c’è Spell Book of the Good Witch of Pendle, manuale di incantesimi per avere “successo in ogni circostanza”.  museumofwitchcraftandmagic.co.uk  ROSANNA DODDS NAKHLA, GRAND EGYPTIAN MUSEUM, Il Cairo  La gloriosa nuova sede del museo egizio del Cairo, il Grand Egyptian Museum, si è fatta attendere così a lungo che quando sarà finalmente fruibile, tra la fine di quest’anno e l’inizio del prossimo, sarà di per sé un regalo. Il sito ospita già una galleria di negozi, tra cui quello del museo, che espone artigiani egiziani specializzati nella lavorazione di oro e argento, opere in alabastro, tessitura e molto altro. Ma ciò che mi attira di più è Nakhla, la boutique interamente dedicata all’omonimo marchio di gioielli, ai piedi della statua di Ramses II. Gli splendidi modelli di Laila Neamatalla – realizzati a mano in oro 18 carati, pietre semipreziose e legno – vantano già un grande seguito a livello globale, dai Bulgari ai Boutros Boutros-Ghali. Le vistose collane esposte sul collo di una serie di busti di Nefertiti in ossidiana sono articoli da veri collezionisti.  grandegyptianmuseum.org  MARIA SHOLLENBARGER NATIONAL MUSEUM OF AFRICAN AMERICAN HISTORY & CULTURE, Washington, DC  C’è sempre la fila per visitare il museo, unico del suo genere negli Usa, dedicato alla storia degli afroamericani (infatti fa capo allo Smithsonian). Volendo, si può entrare anche per pranzare allo Sweet Home Café (ha menu dedicati alla tradizione black e il ricettario è acquistabile online), o per lo shopping: libri, oggettistica per la casa, abbigliamento e gioielli. Tra i miei favoriti: il cofanetto di cd Smithsonian Anthology of Hip-Hop and Rap, i gioielli colorati realizzati da artigiani del Ghana, i cesti intrecciati a mano nella Carolina del Sud e la sezione dedicata ai bambini. Vale la pena di fare una visita di persona perché online c’è una scelta limitata. smithsonianstore.com  RS NEUE GALERIE, New York  Affacciata su Central Park, la Neue Galerie è una destinazione scelta per l’arte, la scultura e gli oggetti decorativi austriaci e tedeschi del periodo 1890-1940 (in calendario ora c’è la mostra Max Beckmann: The Formative Years, 1915-1925). La selezione di tessuti, accessori per la tavola e mobili nel design store al piano terra è talmente unica – si trova di tutto, dai flûte per lo champagne di Ludwig Lobmeyr al carrellino da tè di Marcel Breuer – che alcuni newyorchesi lo scelgono per la lista nozze. Chi volesse aggiornare la propria conoscenza sull’architettura e le arti decorative può dirigersi verso la libreria adiacente, un ambiente interamente in legno che è un inno all’eleganza di inizio Novecento, di cui Josef Hoffmann andrebbe fiero.  shop.neuegalerie.org  AIMEE FARRELL AWAGAMI FACTORY, HALL OF AWA, MUSEO DELLA CARTA GIAPPONESE, Shikoku  Impossibile non appassionarsi al Hall of Awa, museo giapponese sull’isola di Shikoku, fondato nel 1989 per preservare le tecniche di manifattura della carta, intesa in ogni possibile declinazione: dai set di cartoleria tinta a mano e punteggiati d’oro ai fogli in cotone per stampe fotografiche fine art. Si possono acquistare pezzi singoli o interi rotoli; i nomi dei prodotti sono evocativi, come Bocciolo di susino o Dolce goccia di pioggia. Altri articoli interessanti sono i tradizionali ventagli pieghevoli giapponesi e i pastelli realizzati con cera di riso, olio di riso e scarti vegetali.  awagami.com  INÈS CROSS PHILLIPS COLLECTION, Washington, DC  È stato il braccialetto a catturare il mio sguardo. Sinuoso e sgargiante, il Vibe Sound Cuff è un intreccio argentato realizzato in alluminio da Chick Boss, marchio di design di due sorelle che collaborano con gli abitanti di un remoto villaggio del Guatemala. È molto diverso dai gioielli proposti nei negozi nei musei, ma l’intero catalogo di questo delizioso museo d’arte moderna è una meraviglia: c’è una notevole sezione dedicata ai libri, con sedie a disposizione per sfogliarli sul posto, articoli di qualità in seta (sciarpe, cravatte), federe per cuscini con stampe di Matisse, Kandinsky e Mirò impreziosite da lavorazioni all’uncinetto, fatte a mano in India, e materiale artistico per la creatività dei bambini. Insomma: regali che vi piacerebbe donare e cartoline che vorreste spedire.  shopphillipscollection.org   JAN DALLEY BROOKLYN MUSEUM, New York  Situato in un edificio in stile Beaux-Arts, il Brooklyn Museum è famoso per l’arte africana, e il suo negozio offre una selezione di pezzi artigianali da tutto il mondo. Qualche esempio: le candele cilindro di Yinka Ilori, la frutta in vetro di Edie Parker, i kit per shibori giapponese. Da tenere d’occhio la sezione di brand di creativi afroamericani (la Black Owned Brands, che include gli accessori di KariAndGo e i gioielli di Johnny Nelson). In occasione della mostra Africa Fashion, che ha chiuso il 22 ottobre, era stato allestito un temporary shop del nigeriano Alára (@alaralagos). Intanto, ci si può ispirare alla collezione di oggetti raccolti nella nuova mostra, Spike Lee: Creative Sources (fino al 4 febbraio).  shop.brooklynmuseum.org  CLARA BALDOCK LOUISIANA MUSEUM OF MODERN ART, vicino a Copenhagen  In una cornice architettonica e paesaggistica di notevole bellezza, a 35 chilometri dal centro città, il Louisiana ha pensato il Louisiana Butik, il negozio interno, con gli stessi principi di rigore e ricerca del museo. Il gusto è tipicamente scandinavo: lo store, su due piani, con vista panoramica, offre stampe, poster e libri d’arte, ma anche una selezione di brand di abbigliamento danesi, mobili, accessori per la casa. Tra i best seller, le tazze di Studio Arhoj e gli utensili da cucina di Veark. La prossima mostra in calendario, The Irreplaceable Human – the Conditions of Creativity in the Age of AI, analizza i processi creativi nell’epoca dell’intelligenza artificiale (dal 23 novembre al 7 aprile).  louisiana.dk  LW VICTORIA AND ALBERT MUSEUM, Londra  Non c’è da stupirsi che uno dei musei d’arte decorativa maggiori al mondo, con più di quattro milioni di oggetti nella sua raccolta, attiri i visitatori nel suo store. Nella parte dedicata alla gioielleria si trovano le collane in raso di Alexandra Tsoukala e le creazioni in bronzo e perle d’acqua dolce in stile Art Nouveau di Michael Michaud. I suoi disegni della serie Lily of the Valley sono in esclusiva per il V&A, così come le stampe giclée delle illustrazioni di Beatrix Potter ed Edward Lear. Fronte moda ci sono cataloghi, abbigliamento e accessori ispirati alle mostre più importanti: con Diva, attualmente in calendario, i gioielli sono protagonisti (tra questi, gli orecchini di Sarah Cavender).  vam.ac.uk  MARION WILLINGHAM MUSÉE DES ARTS DÉCORATIFS, PARIGI  Questo è, a pieno titolo, un concept store. Al suo interno si trovano pezzi iconici del design, come lo sgabello Butterfly di Sori Yanagi, e pezzi in edizione limitata, dai vasi di François Azambourg al vetro soffiato riciclato lavorato a mano di La Soufflerie. I gioielli sono tutti di creatori indipendenti. La libreria annovera ultime uscite ed edizioni fuori catalogo, che spaziano dalla moda alla storia, dal design ai gioielli. Infine, c’è una discreta raccolta di magazine, tra cui Dry e Self Service. Non c’è da stupirsi che i parigini ci passino il tempo libero, indipendentemente dalla visita al museo.  boutique.madparis.fr  LINDSEY TRAMUTA"
"I vini dell’Etna in cammino verso la Docg","Via libera dei soci del Consorzio di tutela dei Vini dell’Etna per ottenere la Denominazione di origine controllata e garantita. Cambia il disciplinare","2023-11-13","","La decisione","Via libera unanime dai soci del Consorzio di tutela Vini Etna Doc all’iter per il passaggio alla Docg (Denominazione di origine controllata e garantita) con tutto ciò che questo passaggio comporta. A partire dalla modifica del disciplinare per la Doc Etna, nata nel 1968 (una delle prime in Italia): attualmente il disciplinare di produzione prevede le tipologie Etna bianco, Etna bianco superiore, Etna rosato, Etna rosso, Etna rosso riserva, Etna spumante bianco ed Etna spumante rosato o rosé. E sarà proprio la tipologia spumante a essere interessata dalle novità della Docg: verrà aggiunta la possibilità di utilizzare la varietà Carricante, oltre a quella già presente, ovvero il Nerello Mascalese; sarà inoltre possibile produrre la versione Pas Dosé (gli spumanti prodotti con metodo classico che contengono il minor residuo di zuccheri). Altra novità riguarderà la resa della tipologia Etna rosso con Unità geografica aggiuntiva che verrà diminuita. Il numero delle Contrade, che attualmente sono 133 nei vari versanti dell’Etna, riconosciute a partire dal 2011 e legalmente equiparate a Unità geografiche aggiuntive, aumenterà a seguito della richiesta di produttori presenti in aree ancora non delimitate in contrade. Infine, nel futuro disciplinare Docg, sarà possibile indicare come Unita geografica aggiuntiva il nome di uno dei venti comuni se le uve provengono interamente da quel territorio. L’iter per il riconoscimento della Docg prevede diversi passaggi prima del raggiungimento dell’obiettivo finale. «Ci sono alcune prassi che devono essere seguite con grande attenzione da parte del Consorzio – spiega Maurizio Lunetta, direttore del Consorzio –. Presenteremo, prima di tutto, la richiesta alla Regione siciliana che valuterà la documentazione e la rappresentatività della denominazione. In seguito, conclusasi questa fase, entrerà in gioco il Comitato nazionale vini Dop e Igp, organo del Ministero dell’agricoltura, della sovranità alimentare e delle foreste. Difficile fare previsioni certe, ma pensiamo che tutto l’iter potrebbe durare circa anche meno di due anni». Non cambieranno, invece, i confini complessivi della denominazione etnea. Nel 2022 gli ettari vitati rivendicati dai 442 viticoltori presenti sono stati 1290,82. La produzione di vino dell’Etna, sempre nel 2022, è stata di 59.192,98 ettolitri (con una crescita del 24,4% sul 2021) mentre sono stati 43.651,09 gli ettolitri rivendicati a Doc Etna e imbottigliati (con un incremento del 28,68% rispetto all’anno precedente), pari a 5.820.145 di bottiglie con un incremento del 28,88% rispetto all’anno precedente. Con 23.365 ettolitri la tipologia Etna Rosso è la più importante in termini quantitativi all’interno della denominazione, cui si aggiungono 146 ettolitri di Etna Rosso Riserva. A seguire, le tipologie Etna Bianco (14.366 ettolitri), Etna Rosato (3.880 ettolitri), Etna Spumante Bianco (792 ettolitri), Etna Bianco Superiore (746 ettolitri) e Etna Spumante Rosato (353 ettolitri). «Le modifiche che verranno apportate al nuovo disciplinare ci consentiranno di aumentare ulteriormente il livello qualitativo dei nostri vini e di fornire ai consumatori elementi che rendono la nostra produzione ancor più distintiva – dice il presidente Francesco Cambria, presidente del Consorzio tutela vini Etna Doc –. Siamo una denominazione in salute, molto attenta a difendere la specificità della nostra viticoltura, caratterizzata da un meraviglioso patrimonio di vitigni autoctoni, allevati all’interno di un territorio unico come quello rappresentato dal vulcano attivo più alto d’Europa, l’Etna»."
"Downing Street, rimpasto a sorpresa: l’ex premier Cameron nuovo ministro Esteri","Il premier Rishi Sunak ha riportato al Governo il suo predecessore. James Cleverly spostato al ruolo di ministro degli Interni","2023-11-13","Nicol Degli Innocenti","Gran Bretagna","Rimpasto a sorpresa a Downing Street: il premier Rishi Sunak ha riportato al Governo il suo predecessore David Cameron, nominato stamani nuovo ministro degli Esteri al posto di James Cleverly, spostato al ruolo di ministro degli Interni. «Anche se non sono stato in prima linea negli ultimi sette anni, spero che la mia esperienza di leader del partito conservatore per undici anni e di primo ministro per sei anni possa servire ad aiutare il premier», ha detto Cameron dopo avere ricevuto l’incarico. L’ex premier ha ammesso di «non essere stato d’accordo con alcune decisioni» prese da Sunak, che ha definito un leader «forte e capace». Cameron, un convinto europeista, aveva dato le dimissioni nel 2016 dopo la sconfitta nel referendum sull’uscita della Gran Bretagna dalla Ue. Sunak invece è sempre stato un grande sostenitore di Brexit. Cameron ha anche promosso misure a favore dell’ambiente, mentre Sunak sta facendo marcia indietro su alcuni impegni di riduzione delle emissioni e vuole accelerare invece di frenare l’estrazione di petrolio e gas dal mare del Nord. L’inedita alleanza tra ex rivali Tory dimostra la determinazione di Sunak di rilanciare il partito conservatore, che dopo 13 anni al potere è molto indietro nei sondaggi di opinione e rischia di perdere le elezioni che si dovrebbero tenere il prossimo anno. Il rimpasto sembra anche segnalare la volontà del premier di puntare su persone affidabili, con una comprovata esperienza e sulle quali può contare in un momento molto difficile sia sul fronte interno che su quello internazionale. Esce quindi di scena l’imprevedibile Suella Braverman, la ministra degli Interni al centro delle polemiche nelle ultime settimane per le sue dichiarazioni provocatorie, che è stata licenziata in tronco. La Braverman, esponente dell’ala più a destra del partito conservatore, voleva vietare ogni manifestazione organizzata dal fronte pro-palestinese, che aveva definito «estremisti dell’odio». Quando la polizia ha detto che non c’erano motivazioni legali per proibire una manifestazione di protesta contro la guerra, la Braverman aveva criticato la polizia accusandola di favoritismo verso i manifestanti pro-palestinesi scrivendo un articolo senza moderare i toni come Downing Street le aveva chiesto. La sua posizione, già precaria, è diventata insostenibile durante il fine settimana, quando la più grande manifestazione finora organizzata contro l’invasione di Gaza è stata pacifica, con centinaia di migliaia di persone che hanno sfilato nel centro di Londra e delle altre grandi cittá britanniche per chiedere un cessate il fuoco e aiuti umanitari. Le uniche violenze, risultate in un centinaio di arresti, sono state provocate da estremisti di destra, simpatizzanti della English Defense League che hanno gridato alla polizia “non siete abbastanza inglesi”. L’opposizione laburista ha accusato la Braverman di avere incoraggiato gli estremisti a scendere in piazza con le sue accuse senza precedenti alla polizia. Sono state solo le ultime in una serie di uscite provocatorie della Braverman, che ha definito i senzatetto “persone che hanno fatto una scelta di vita” e ha descritto l’arrivo delle barche di migranti che attraversano la Manica “un’invasione”. Sunak, che fino a venerdì aveva insistito di avere “piena fiducia” nella ministra dell’Interno, ha deciso durante il fine settimana di voltare pagina. Il rimpasto voluto da Sunak è andato oltre il ministero degli Interni e degli Esteri: Victoria Atkins è stata nominata nuovo ministro della Sanitá e prende il posto di Steve Barclay, che e' stato spostato e diventa ministro dell'Ambiente. Resta invece al suo posto il cancelliere dello Scacchiere Jeremy Hunt, che la settimana prossima presenterá la finanziaria d'autunno. Cambia peró il suo vice: Sunak ha nominato Laura Trott come sottosegretaria al Tesoro al posto di John Glen."
"Mattarella: gli alloggi per gli studenti sono una questione di primaria importanza","Apertura dell’ateneo anche a Scampia: «cancella Gomorra e riparte dai giovani a cui dobbiamo dare un futuro diverso», ha detto il rettore Lorito","2023-11-13","","Università Federico II di Napoli","«Un saluto alle studentesse e agli studenti, che» il loro rappresentante «ha definito la ricchezza prima e fondante di questa, come di tutte, le università», ha detto il presidente della Repubblica, Sergio Mattarella, alla cerimonia di inaugurazione dell’anno accademico 2023/2024 dell’Università degli Studi Federico II di Napoli, che dà avvio alle celebrazioni per gli 800 anni di vita dell’ateneo. Il capo dello Stato, ringraziando la ministra Bernini per il suo intervento e in particolare per aver messo a «conoscenza di quanto realizzato e quanto in corso di attuazione per gli alloggi per gli studenti fuori sede. Una questione di primaria importanza, ma anche antica», ha detto il capo dello Stato. «Il rettore ha ricordato che Federico II disponeva alloggi a prezzi calmierati per gli studenti», ha sottolineato il presidente della Repubblica. «Ministro - ha aggiunto rivolgendosi alla titolare dell’Università Anna Maria Bernini - è vero che Federico II aveva strumenti di maggior efficacia e persuasione, ma anche su questo tema abbiamo molto da apprendere dal passato». «É importante ricordare come agli inizi del secondo millennio le prime università, da Napoli a Bologna, da Padova a Parigi, hanno costruito l’ispirazione Europa, hanno definito quel sistema di culture, di principi culturale e i valori che sono alla base della coscienza europea», ha sottolineato il capo dello Stato. L’Europa, ce lo ha ricordato Chabod, non è uno spazio geografico non è neppure un ambito di auspicabile buona collaborazione tra gli stati: è di più, è cultura comune, valori, consapevolezza di scambi di consonanza ideale, di principi di libertà, diritto, rispetto della singola persona. É  tutto questo che ha consentito quello straordinario fenomeno che è il processo di integrazione europea e quella promessa di pace reciproca all’indomani della seconda guerra mondiale».  Lo «scambio culturale è esempio di civiltà» in questa «stagione così incomprensibilmente carica di tensione e pericolo», ha detto Mattarella. Parlando di una testimonianza portata durante la cerimonia ha aggiunto che è «esaltazione del rapporto inscindibile tra cultura e libertà. Dimostra che la volontà di cultura supera ogni di difficoltà». «L’Europa - ha sottolineato il capo dello Stato - non è uno spazio geografico soltanto, e non solo un ambito di auspicabile collaborazione fra gli Stati. É di più, è cultura comune, valori, campi di consonanza ideale, di principi di libertà, diritto, di rispetto di ogni singola persona. E’ quello che ha consentito lo straordinario fenomeno di integrazione, di promessa di pace. In questa stagione, in cui le guerre riprendono a insanguinare» l’Europa e non solo «ricordare questi valori è particolarmente importante». «Il nostro impegno rimane sul diritto allo studio, housing e borse. Sugli alloggi per gli studenti c’è uno sforzo molto importante rispetto al passato, 8.500 posti letto realizzati in poco più di un anno. E non basta», ha detto a Napoli la ministra per l’Università Annamaria Bernini. «Con il quarto e quinto bando della legge 338 abbiamo finanziato e stiamo finanziando progetti di riqualificazione per rafforzare l’housing universitario - ha detto, in occasione delle celebrazioni degli 800 anni dell’ateneo -. In ultimo 500 milioni per 5.400 posti letto, borse di studio. Faremo di più certamente sì ma questi sono fatti e numeri». «È una giornata speciale, unica e storica. Oggi è il giorno in cui sentiamo il peso dei nostri otto secoli, però è un peso leggero che ci spinge verso il futuro. Siamo veramente felici e sentiamo la vicinanza della città. Oggi davvero siamo tutti insieme a mostrare quello che Napoli è riuscita a fare in otto secoli di storia nel campo della cultura e dell’università. È una grande responsabilità e una grande gioia, perché abbiamo il presidente Mattarella che visita eccezionalmente due sedi dell’Ateneo», ha detto il rettore dell’Università degli studi di Napoli ’Federico II’, Matteo Lorito, nel giorno dell’apertura dell’anno accademico dell’ateneo federiciano che quest’anno celebra i suoi 800 anni dalla fondazione. Nella sede centrale di corso Umberto, e nella nuova struttura di Scampia, sarà presente Mattarella. «Il Presidente Mattarella a Scampia è stata una scommessa - ha spiegato Lorito - abbiamo chiesto al Quirinale di fare questo passaggio e devo dire che la risposta è stata entusiasta. Il quartiere di Scampia oggi è parte integrante di quel sistema della cultura napoletano che è apprezzato in tutto il mondo. Scampia è parte della cultura e della bellezza di Napoli». «Questa Università è chiamata a dare un nuovo impulso e a dirigere la spinta del mutamento già presente in tutti i Dipartimenti. Il nostro passato non deve essere un peso ma ci deve far guardare a ciò che deve venire. La ricchezza prima e fondante dell’Università sono gli studenti e devono esserlo quando si stanziano fondi e quando si decide come spenderli», ha detto Giuseppe Marzucco, presidente del Consiglio degli studenti dell’Università Federico II, nel suo intervento. Ha sottolineato che «il caro vita incide in primo luogo sugli studenti» e ha espresso l’auspicio che l’ateneo «abbia sempre maggiore capacità e sia pronto a superare gli ostacoli che sono all’orizzonte e a porre sempre maggiore attenzione alla comunità federiciana in cui muove i suoi passi la sua prossima classe dirigente». «La presenza del presidente Mattarella a Scampia ha un valore molto simbolico», ha commentato il sindaco di Napoli, Gaetano Manfredi, in merito alla visita del Capo dello Stato oggi alla sede della Federico II a Scampia in occasione dell’avvio delle celebrazioni per gli 800 anni dell’Ateneo. «L’apertura dell’Università a Scampia significa un’altra Scampia - ha aggiunto -, una Scampia che cancella Gomorra e riparte dai giovani a cui dobbiamo dare un futuro diverso, significa una dignità dell’abitare e della vita». Manfredi ha sottolineato che «la presenza di Mattarella per noi è il riconoscimento di un percorso che stiamo facendo e che deve essere ancora completato con il grande progetto Re Start Scampia ma ci incoraggia perché aprire l’Università a Scampia è stato in atto di grande impegno e coraggio ed è il riconoscimento del lavoro realizzato».   "
"Pastificio La Molisana, morto l’imprenditore Vincenzo Ferro","Era il capostipite della famiglia proprietaria del pastificio La Molisana, padre di Peppe e Rossella Ferro, attualmente ai vertici dell’azienda","2023-11-13","","All’età di 87 anni","La Molisana ma soprattutto il Molise intero perdono un pezzo di storia dell’imprenditoria locale. È morto a 87 anni Vincenzo Ferro, capostipite della famiglia proprietaria del pastificio La Molisana, padre di Peppe e Rossella Ferro, attualmente ai vertici dell’azienda. Proprio il gruppo Ferro, attivo da decenni a Campobasso, è stato protagonista del salvataggio e del successivo rilancio della pasta La Molisana. All’inizio degli anni settanta Ferro è stato il fondatore della Fratelli Ferro Semolerie Molisane. «Ho appreso con profonda tristezza la notizia della scomparsa di Vincenzo Ferro, presidente del pastificio ’La Molisana’. La sua attività, svolta con grande passione, professionalità, competenza e lungimiranza, ha lasciato un segno indelebile nella storia imprenditoriale del nostro Paese. Oggi l’Italia e il Molise perdono un figlio illustre, che ha saputo esportare l’eccellenza del nostro made in Italy nel mondo attraverso un marchio che è conosciuto e apprezzato a livello internazionale. Alla sua famiglia, ai figli Rossella e Giuseppe, va un abbraccio sincero e il cordoglio mio personale e di Forza Italia». Così in una nota il senatore e coordinatore regionale di Forza Italia in Molise Claudio Lotito. La Molisana ha avviato per il biennio 2022-24 nuovi investimenti per 30 milioni di euro con l’obiettivo di innescare una nuova fase di sviluppo dell’azienda. In particolare, si tratta di due nuove linee di produzione, la prima dedicata alla pasta lunga, e che è entrata in funzione a inizio dicembre, e una seconda invece per produrre pasta corta che sarà operativa entro febbraio. Altre novità di rilievo sono già state programmate e saranno introdotte anche nei settori nevralgici delle infrastrutture con riferimento ai magazzini e alle tecnologie. La famiglia Ferro ha rilevato il pastificio nel 2011 facendolo crescere fino a diventare il quarto marchio più venduto in Italia. Giuseppe Ferro e l’amministratore delegato della Molisana."
"Legge di bilancio, Bonomi: manovra e delega tolgono un miliardo alle imprese ","Il presidente di Confindustria in audizione al Senato: bene i benefici fino a 1.400 euro ai redditi bassi","2023-11-13","","Le audizioni in Senato","«Ho definito questa legge di bilancio ragionevole nella misura in cui concentra le poche risorse disponibili sulla riduzione nel 2024 del cuneo contributivo. Dall’altro la riteniamo incompleta vista la sostanziale assenza di misure a sostegno degli investimenti privati e soprattutto di una strategia finalizzata alla crescita ed alla competitività». Così il presidente di Confindustria Carlo Bonomi   in audizione sul Ddl bilancio davanti alle commissioni riunite bilancio di Senato e Camera. Bonomi ha detto che, considerando insieme la legge di bilancio e la delega fiscale, «siamo nella rarissima occasione dove una manovra espansiva toglie risorse al sistema produttivo perché toglie l’Ace», 4,6 miliardi e «siamo in negativo di un miliardo». Su 30 miliardi di misure estensive della manovra, quasi al 55% sono dedicate ai lavoratori e solo il 9,4% alle imprese, spiega Bonomi. «Non è per noi più rinviabile aprire un percorso favorevole alla crescita» ha detto. «In questo momento bisogna sostenere le famiglie a basso reddito»ha commentato Bonomi che giudica “positiva” la somma del taglio del cuneo contributivo e la revisione delle aliquote Irpef. «Stimiamo che tra i 9mila e i 35mila euro di reddito si avrà un effetto benedico tra i 560 euro e i 1.400 euro» dice il leader degli industriali. Il presidente di Confindutria ha detto: «Non mi interessa la minore Ires se io assumo, perché non abbiamo problemi in questo momento di occupazione», anzi «abbiamo mancanza di profili, mancano 800mila profili». «Lì ci sono risorse che si possono prendere e mettere su Industria 5.0 e investimenti» ha sottolineato. Per gli incentivi all’assunzione «ritengo non corretto utilizzare risorse pubbbliche, come imprenditore perché creare posti lavori e assumere è il mio mestiere. Prendere soldi pubblici per fare il mio mestiere non mi piace». «L’economia italiana come quella europea ha rallentato e si è fermata» a causa dell’inflazione alta e dell’aumento dei tassi di interessi e «quello che preoccupa molto è il calo degli investimenti» ha detto ancora Bonomi nel suo intervento davanti ai parlamentari. Sugli investimenti «nel 2021 e nel 2022 avevamo avuto rispettivamente un +20,7% e +9,7%, molto superiori a quelli registrati negli altri Paesi europei, e quest’anno stanno rallentando: -1,7 nel secondo trimestre e praticamente zero rispetto al secondo trimestre del 2022. Inoltre rileviamo ulteriori segnali di rallentamento almeno fino alla metà del prossimo anno in tema di investiment» ha aggiunto."
"Islanda, l’eruzione del vulcano minaccia la città di Grindavik","L’eruzione del vulcano Fagradalsfjall, ritenuta imminente, minaccia la città: numerose scosse di terremoto, migliaia di persone evacuate","2023-11-13","","L’allerta","L’Islanda si sta preparando a quella che potrebbe essere l’eruzione vulcanica più devastante degli ultimi 50 anni, con una piccola città di pescatori che rischia di essere distrutta. È molto probabile che il magma del vulcano Fagradalsfjall salga in superficie nei prossimi giorni a Grindavik, dove vivono oltre 3.600 persone, ha dichiarato domenica il Met Office. Più di 2.000 terremoti hanno scosso l’area nelle ultime 48 ore, secondo i dati del Met Office. Durante il fine settimana, diverse strade e altre strutture sono state distrutte. La città, a 40 chilometri dalla capitale, è stata frettolosamente evacuata nella tarda serata di venerdì e molti sono fuggiti così velocemente da lasciare indietro animali domestici e bestiame. L’area è rimasta inattiva per quasi 800 anni fino all’inizio del 2020, quando è iniziata un’intensa attività sismica nella penisola. Il magma è risalito in superficie nel 2021, per poi riemergere nell’agosto del 2022 e nel luglio di quest’anno. Finora, le eruzioni erano fessure relativamente piccole in aree remote e rappresentavano un rischio minimo per le persone o le infrastrutture. L’Islanda, che si definisce la terra del fuoco e del ghiaccio, ha circa 30 sistemi vulcanici e più di 600 sorgenti calde. È uno dei luoghi geologicamente più attivi della Terra, grazie alla sua posizione sulla dorsale medio-atlantica, dove la placca tettonica nordamericana e quella eurasiatica si separano. Sebbene l’Islanda sia abituata alle eruzioni, i residenti non hanno sperimentato un evento che minacciasse le aree abitate su tale scala dal 1973, quando parte di una città di circa 5.000 persone fu sepolta dalla lava nelle isole Westman. A Grindavik, i modelli dei geologi mostrano un’intrusione di magma di 15 chilometri nel sottosuolo a nord-ovest della città, secondo il Met Office. L’attività sismica è rallentata da venerdì, il che può indicare che il magma si sta avvicinando alla superficie, hanno detto i funzionari."
" Unipol corre al top da 18 mesi, Cimbri rassicura su risultati e dividendi","Le case di investimento confermano la preferenza sul titolo rispetto a UnipolSai, visto anche il contributo positivo che arriva dalle partecipazioni bancarie della holding in Bper e Popolare di Sondrio","2023-11-13","Andrea Fontana","Assicurazioni","(Il Sole 24 Ore Radiocor) - Le azioni Unipol salgono ancora dopo i conti trimestrali segnando i massimi da un anno e mezzo. Le quotazioni della holding salgono, come quelle di Unipolsai anche se meno vivaci, mentre le case di investimento confermano le raccomandazioni sui titoli. Nei primi nove mesi dell'esercizio 2023 l'utile netto di Unipol si è contratto del 10% a 769 milioni, dato quest'ultimo che comprendeva una componente straordinaria legata a Banca Pop Er. La raccolta diretta assicurativa del gruppo Unipol si è attestata a 10,6 miliardi (+7,5%) con il Danni a 6,1 miliardi (+3,8%) e il Vita a 4,5 miliardi (+12,9%). I risultati, ha detto il presidente Carlo Cimbri a Il Sole 24 Ore, scontano l'impatto delle catastrofi naturali ma registrano anche il miglioramento della redditività del segmento auto che dovrebbe ulteriormente proseguire la fase di ripresa l'anno prossimo. «A livello di catastrofi naturali è stato un anno totalmente anomalo per l'Italia che ha dovuto fare i conti con una molteplicità di eventi avversi legati al cambiamento climatico», ha detto Cimbri definendo «fuori scala» quanto sta avvenendo, ma ribadendo la capacità del gruppo di ottenere «risultati stabili» e di confermare gli obiettivi del piano industriale. Il presidente ha poi dato rassicurazioni sulla distribuzione del dividendo. Le case di investimento confermano la preferenza sul titolo Unipol rispetto a UnipolSai, visto anche il contributo positivo che arriva dalle partecipazioni bancarie della holding in Bper e Banca Pop Sondrio, ma sottolineano che lo sconto sul net asset value a cui tratta il titolo è ancora eccessivo per quanto già sceso al 30% circa. Unipol ha partecipazioni di poco inferiori al 20% nei due istituti e gli operatori non vedono all'orizzonte ulteriori mosse nel settore, mentre lo stesso Cimbri ha nuovamente allontanato ipotesi di un interesse di Bper per Banca Mps."
"Inail: in Europa oltre l’80% delle imprese usa pc, tablet e smartphone ","L’iniziativa si concentra su cinque settori considerati prioritari: il lavoro su piattaforma digitale, l’automazione delle attività, il telelavoro e il lavoro ibrido, la gestione dei lavoratori tramite l’intelligenza artificiale e i sistemi digitali intelligenti","2023-11-13","","Eventi per promuovere le buone pratiche","Nel tessuto produttivo europeo, oramai più dell’80% delle imprese impiega computer, tablet, smartphone e altri dispositivi mobili, con «una percentuale di lavoratori che li utilizza pari al 93% nelle grandi aziende e all’85% nelle microimprese». I dati emergono dal convegno promosso nella sede dell’Inail, a Roma, dedicato alla partenza della campagna “Ambienti di lavoro sani e sicuri” 2023-2025, promossa dall’Agenzia europea per la sicurezza e la salute sul lavoro (Eu-Osha). L’iniziativa si concentra, in questa edizione, su cinque settori considerati prioritari, ossia «il lavoro su piattaforma digitale, l’automazione delle attività, il telelavoro e il lavoro ibrido, la gestione dei lavoratori tramite l’intelligenza artificiale e i sistemi digitali intelligenti». La campagna si articolerà in alcune tappe fondamentali, tra cui i premi per le buone pratiche e il premio cinematografico “Ambienti di lavoro sani e sicuri”, che riconoscono e celebrano contributi straordinari nella promozione della cultura della prevenzione, e le Settimane europee per la sicurezza e la salute sul lavoro, che si svolgono ogni anno in ottobre. In base a quanto stabilito dagli organizzatori del programma, «tutte le organizzazioni e le aziende che intendono migliorare i livelli di salute e sicurezza nei propri ambienti di lavoro possono inoltre contare su numerose informazioni e risorse messe a disposizione sotto forma di guide pratiche e strumenti». E, a livello nazionale, l’Inail organizzerà eventi su tutto il territorio e promuoverà la raccolta e diffusione delle buone pratiche elaborate da enti e imprese, coinvolgendo una pluralità di organizzazioni e persone per diffondere il più possibile i contenuti della campagna."
"Ortofrutta,  Italia da terzo esportatore  a sedicesimo: ecco le misure anticrisi","Dalle pere agli agrumi, il settore punto di forza del made in Italy è in difficoltà: in arrivo un Fondo da 270 milioni per il 2024-26 a cui si aggiungono aiuti ad hoc per le filiere a rischio","2023-11-13","","Agricoltura","Dieci milioni di euro per la filiera frutticola della pera, due milioni di euro per quella del kiwi, 9,4 milioni di euro per gli agrumi e 20 milioni di prestiti cambiari in manovra, a sostegno di tutto il settore. Il Governo corre ai ripari, dopo la richiesta di aiuto lanciata a più riprese dal comparto ortofrutticolo. Pere e kiwi sono i casi più rappresentativi di una crisi in cui ex campioni dell’export italiano subiscono la concorrenza di prodotti olandesi e belgi (nel caso delle pere, la cui produzione è calata del 70% quest’anno) o che lasciano spazio al prodotto greco (kiwi).  Solo pochi giorni fa l’annuncio della rinuncia da parte di Consorzio di Tutela della Pera Emilia Romagna Igp, UnaPera e della Oi di riferimento alla partecipazione a Futurpera, la più importante Fiera di settore, che si tiene a Ferrara: «Senza sostegni per gestire la drammatica contingenza – hanno detto i presidenti – non ha senso partecipare». E la mobilitazione degli agricoltori emiliano romagnoli, che a Bologna hanno sollecitato misure a sostegno della Fruit Valley, uno dei più rilevanti comparti dell’agricoltura nazionale (oltre 14 miliardi di euro di fatturato, il 25% dell’intero settore primario italiano). I 12 milioni a valere sul “Fondo per lo sviluppo e il sostegno delle filiere agricole, della pesca e dell’acquacoltura” sono contenuti in un decreto approvato il 9 novembre dalla Conferenza Stato-Regioni e prevedono fino a 1.100 euro per ettaro (nel caso delle pere) e fino a mille euro per ettaro (nel caso del kiwi) per le aziende agricole che negli anni 2022 e 2023 abbiano registrato un decremento del valore della produzione superiore al 30% rispetto allo stesso periodo dell’anno precedente. Il ministro dell’Agricoltura ha anche annunciato un decreto da 9,4 milioni di euro per sostenere il settore degli agrumi dal malsecco, l’ennesima fitopatia che sta mettendo in ginocchio un comparto da 250 milioni di export in Europa e che recentemente è stato oggetto di una interrogazione a Bruxelles, con richiesta di intervento da parte della Ue. Ma in sofferenza risulta tutto l’ortofrutticolo, aggredito da fitopatie sempre più resistenti, dalle sferzate siccitose e gelide del climate change e in perenne stato di allerta per il taglio del 50% sui fitofarmaci, che la Ue ha annunciato di voler perseguire, in ottemperanza agli obiettivi della strategia Farm to Fork. Anche la manovra ha recepito il grido di aiuto del comparto: i prestiti cambiari da 20 milioni erogati da Ismea saranno concessi a tasso agevolato all’impresa richiedente – secondo l’attuale bozza – per un importo massimo pari al 50% dell’ammontare dei ricavi registrati nel 2022, entro un tetto di 30mila euro. Un ulteriore Fondo da 270 milioni di euro nel triennio 2024-2026 sarà a disposizione delle imprese che operano nei settori agricolo, agroalimentare, zootecnico e della pesca, per contenere eventuali situazioni di emergenza. Maria Chiara Zaganelli, direttrice Ismea, ha messo in fila i nodi nevralgici che attanagliano il settore: oltre ai cambiamenti climatici (la variabilità della resa media di alcune tipologie è passata dal 6 al 31%), pesano l’aumento dei costi di produzione e il calo strutturale dei consumi, i mancanti investimenti in innovazione, chiave di volta dell’eterno dilemma che si consuma tra l’esigenza ambientale di ridurre l’uso di fitofarmaci e l’istinto di sopravvivenza di un comparto sempre più aggredito dalle fitopatie. Sta assumendo contorni drammatici anche la perdita di competitività sui mercati esteri: l’Italia è passata dall’essere il terzo esportatore mondiale nel 2003, al sedicesimo posto odierno. Secondo Fruitimprese la bilancia commerciale registrava nel primo semestre 2023 un -24,9%, con un export in crescita dell’1,3% sui volumi e del +7,1% sui valori, superato però dall’import, con un +3,5% e un +8,6%. L’apertura di nuovi mercati rimane una esigenza prioritaria, come ribadito dal presidente di Fruitimprese, Marco Salvi. Qualche spiraglio si intravede. Nei giorni scorsi Cso ha annunciato da parte delle autorità locali il via libera formale alle spedizioni di kiwi in Corea del Sud.«Ci aspettiamo a breve un via libera anche sulle mele verso Taiwan» dichiara Simona Rubbi del Cso. Per le pere si è aperto il mercato cinese («ora lavoreremo sulle mele» precisa Rubbi) e per i primi mesi del 2024 è atteso anche il protocollo definitivo propedeutico allo sbarco del prodotto sul mercato thailandese."
"Laboratori e attività sul campo per potenziare le discipline Stem","Nel documento inviato agli istituti scolastici i suggerimenti per migliorare l’insegnamento delle materie scientifiche in tutti i gradi d’istruzione, dall’infanzia alle superiori","2023-11-13","","Linee guida del Mim","Dopo tanti annunci è ora di potenziare l’apprendimento nelle materie tecniche e scientifiche a partire dalla scuola dell’infanzia. Il ministro dell’Istruzione e del Merito, Giuseppe Valditara, ha inviato alle scuole, in attuazione del Pnrr, le linee guida sulle Stem (Science, technology, engineering and mathematics), che in realtà sono ormai diventate Steam, grazie all’aggiunta della A di arte, nell’ottica di stringere un legame anche con le discipline umanistiche. Da quest’anno, tutti gli istituti..."
"Il gender gap rimane ampio:  solo il 16% di laureate tecniche ","La conferma nell’ultimo rapporto su Istruzione e ritorni occupazionali: tra gli uomini di 25-34 anni la percentuale è del 34,5%","2023-11-13","","Istat","Intervenire a monte sulle materie Stem, promuovendone un insegnamento più capillare e (se possibile) più accattivante sin dai primi anni di scuola come puntano a fare le linee guida del Mim (su cui si veda altro articolo in pagina), dovrebbe portare il nostro Paese a migliorare a valle i suoi output di capitale umano. Intesi soprattutto come i tassi di laureati nelle materie tecnico-scientifiche che in Italia restano ancora troppo bassi, soprattutto tra le donne e nel Mezzogiorno, nonostante questo..."
"Resi, il peso  ambientale: troppe   spedizioni e prodotti  che finiscono in discarica","I prodotti che costano poco non vengono rimessi in vendita dalle aziende perché a loro non conviene. Finiscono così direttamente in discarica. La normativa Ue (non ancora approvata) dovrebbe frenare il fenomeno","2023-11-13","","Gli effetti delle restituzioni","Ktamanto, Accra, Ghana: è il più grande mercato di abiti usati al mondo, uno dei luoghi simbolo dell’impatto ambientale della sovraproduzione, dove le aziende scaricano anche parte dell’invenduto e degli acquisti eccessivi di moda, specialmente a basso costo. Qui (e altrove) finiscono, oltre ad abiti usati, anche prodotti mai indossati e rispediti al mittente. Che a sua volta, in una quota non trascurabile di casi, non li rimette sul mercato ma li butta via. Il costo dei resi, dunque, non è solo economico ma anche ambientale. E non dipende solo dai prodotti nuovi che vengono smaltiti dopo essere stati restituiti, ma anche ai prodotti che affrontano tutto l’iter per essere rivenduti su un sito o in negozio, magari a prezzo ridotto. Nel conto, infatti, rientrano l’impatto ambientale del trasporto, del packaging - quello con cui viene spedito il prodotto e con cui viene rimandato al mittente, che spesso non coincide con l’originale -, a cui si sommano le procedure di lavaggio e sanificazione, stiratura ed eventuale riparazione prima della rivendita. Il fenomeno dei resi che non vengono più messi in circolazione ma scartati è difficile da inquadrare. Ci ha provato il report del Positive Fashion Institute del British Fashion Council «Solving fashion return’s problem» pubblicato a marzo 2023: spiega che il 3% di tutti i resi in Gran Bretagna non viene rimesso sul mercati e la metà di questi prodotti viene mandata in discarica, mentre il 25% viene incenerito. Secondo la società americana Optoro, specializzata nelle gestione di resi, invece, i prodotti (non solo di moda) resi che vengono scartati dai retailer arriverebbero al 25% del totale e i prodotti acquistati online hanno il 14% di possibilità in più di finire in una discarica rispetto a quelli comprati in negozio. La ragione è molto semplice: per le aziende non vale la pena trattare, reimpacchettare e rimettere sul mercato un prodotto sotto una certa soglia di prezzo. Questione di redditività.  «La marginalità viene garantita solo nel caso in cui il tasso di riacquisto sia di 2 o 3 volte. Rimettere in circolo una maglietta da 10 euro costa troppo», spiega Marcello S.Valerio, ceo e fondatore della piattaforma IfReturns. Un freno a queste pratiche dovrebbe arrivare anche dalla legislazione europea: la Eu strategy for sustainable and circular textiles e la proposta di revisione della Waste Framework Directive (depositata luglio 2023) puntano, tra le altre cose, a ridurre l’enorme quantità di abiti scartati (5 milioni di tonnellate ogni anno, circa 12 kg per persona). «La nuova strategia tessile dell’Unione europea proibirà la distruzione di stock e invenduti - spiega Marina Spadafora, ambasciatrice di moda etica e fondatrice di Fashion Revolution - costringendo le aziende a cambiare rotta. Lo stesso farà Responsabilità estesa al produttore che riguarda direttamente anche il fine vita dei prodotti». Che secondo Spadafora «vanno riciclati nel caso di capi realizzati con un unico materiale oppure sottoposti a procedure di downcycling per i capi misti le cui fibre vengono usate per creare materiali per esempio per l’isolamento nell’edilizia»."
"Nel progetto «Eureka! Funziona!» in gara 17mila studenti","In questi giorni è appena partita la 12esima, a cui hanno aderito 37 territori, da Nord a Sud, per un totale di 3.430 kit distribuiti","2023-11-13","","Federmeccanica","Il buon orientamento e l’approccio alle materie Stem già è realtà nella primaria. E muove i primi passi anche alle medie. Grazie a Federmeccanica, che 12 anni fa ha lanciato il progetto nazionale “Eureka! Funziona!”, in accordo con il ministero dell’Istruzione e del Merito. Si tratta di una gara di costruzioni tecnologiche in cui i bambini sono chiamati a ideare, progettare e costruire giocattoli, a partire da un kit di componenti dato loro da Federmeccanica. In questi giorni è appena partita la ..."
"Formazione alla robotica per i detenuti in uscita","Corsi in programma fino a dicembre presso la casa circondariale «Lorusso» e «Cotugno» di Torino","2023-11-13","","Comau digital academy","Le Stem e la formazione 4.0 entrano in carcere. È partito a luglio (e si concluderà a dicembre), presso la casa circondariale “Lorusso e Cutugno” di Torino, un progetto che introduce i detenuti “dimittendi”, cioè con fine pena residuo non superiore ai due anni, alle discipline Stem (in particolare matematica, robotica e programmazione), all’uso e alla programmazione di robot industriali, al coding e alla saldatura robotizzata. L’iniziativa - che ha come capofila la Fondazione Casa di Carità Arti ..."
"Laboratorio portatile Hop, posti esauriti in due giorni","La risposta dei primi 700 prof può spingere gli organizzatori ad anticipare le prossime date","2023-11-13","","Fondazione Agnelli con Infn e Cern","Tutto esaurito per il laboratorio portatile di fisica “Hop - Hands-on Physics” (www.hopscuola.it) destinato alle scuole medie: il progetto di innovazione didattica nelle materie Stem realizzato e promosso dal Cern di Ginevra, dalla Fondazione Agnelli, e dall’Istituto nazionale di fisica nucleare (Infn), con il sostegno economico di Intesa San Paolo e di Stellantis Foundation (l’ente filantropico di Stellantis, ndr). I primi 700 posti per le attività formative destinate ai docenti e organizzati nelle..."
"Dai fondi nazionali (extra Pnrr) una spinta ai nuovi posti letto ","Con i 500 milioni della legge 338/2000 finanziata la costruzione di 5.400 alloggi universitari e l’efficientamento di altri 2.400","2023-11-13","","Due decreti in arrivo","Novità in vista per la delicata partita sugli alloggi universitari. E, per una volta, la fonte non è il Pnrr bensì i fondi nazionali collegati alla legge 338/2000. Nei giorni scorsi la ministra Anna Maria Bernini ha firmato due decreti ministeriali che distribuiscono circa 500 milioni di euro su due distinte linee di finanziamento. La prima consentirà di attivare 5.400 nuovi posti letto; la seconda di migliorare l’efficientamento energetico di altri 2.400. Strutture - è bene chiarirlo - che non entreranno..."
"Cara la vita dei fuori sede: servono 1.460 euro al mese.  Al Nord diventano 1.593","Per Unione degli universitari (Udu) e Federconsumatori a pesare di più sulle tasche degli studenti è l’esborso per l’affitto","2023-11-13","","Il report","Dura la vita dei fuori sede. E soprattutto cara. Il tema non è nuovo e s’intreccia con l’emergenza affitti e la carenza cronica di posti letto negli studentati, che il Pnrr e i fondi nazionali (su cui si veda altro articolo in pagina) stanno provando a mitigare. A rilanciarlo sono l’Unione degli universitari (Udu) e Federconsumatori in un report sul caro università, che è stato presentato lunedì scorso alla Camera. Dal quale emerge una spesa media di 1.460 euro per chi studia in una città diversa..."
"Resi in aumento,  sulle aziende pesano i costi.  Rimborsato il 20% delle vendite ","E-commerce. I tassi di restituzione crescono con l’aumento degli acquisti online. Le aziende puntano a ridurre il fenomeno addebitando la spedizione ai clienti, ma anche con investimenti in logistica, tecnologia e intelligenza artificiale","2023-11-13","","E-commerce ","Acquistare, ricevere, provare, rispedire indietro. Oppure: ordinare due taglie, provarle entrambe, rimandare al mittente quella che non va bene. Quella del reso è una gestualità ormai nota ai consumatori di tutto il mondo: il tasso di reso dei prodotti fashion oscilla dal 20% degli acquisti in Italia al 60% della Germania, in proporzione al tasso di penetrazione delle vendite dell’ecommerce. La pandemia ha spinto lo shopping online e ha aumentato la quantità dei prodotti resi. Con una serie di problemi a cascata: una riduzione delle vendite per le aziende (secondo If Returns, piattaforma Saas che si occupa di resi e cambi, circa il 20% degli acquisti online viene rimborsato); un aumento dei costi logistici (il costo operativo di un reso oscilla tra 8-12 euro) e un incremento dell’impatto ambientale. «Il costo più tangibile che l’azienda deve sostenere nella gestione di un reso è il trasporto - spiega Marcello S. Valerio, fondatore e ceo di If Returns -, poi ci sono i costi operativi del magazzino e la “svalutazione” del prodotto». Una volta che viene riconsegnato nei tempi prestabiliti dalla legge (il Codice del consumo stabilisce un limite di 14 giorni per il recesso, ma molte piattaforme e negozi arrivano a 30 e alcune anche a 100 giorni), il prodotto infatti deve essere esaminato, igienizzato, reimpacchettato e questo procedimento impiega spesso tempi lunghi, col rischio che una volta rimesso sul mercato il prodotto debba essere, per esempio, messo in saldo. Sempre secondo una stima di If Returns i resi venduti a prezzo pieno sarebbero meno del 55% del totale. Quello che pesa di più sui conti delle aziende, tuttavia, secondo Valerio è «la mancata vendita, dovuta al fatto che molte persone quando rendono il prodotto chiedono direttamente il rimborso». Secondo una ricerca di If Returns, infatti, la perdita di entrate che deriva dai rimborsi si può stimare in 800 miliardi di euro nella Ue. «Le aziende devono cercare di trasformare il rimborso in un cambio - che deve soddisfare il cliente perché il 92% altrimenti non comprerà più sul sito - oppure in una gift card. Per fare questo ci vuole un processo digitalizzato che offra diverse opzioni al momento del reso», chiosa Valerio. Diverso è il caso della restituzione in negozio, sempre gratuita, visto che alimenta gli ingressi in boutique (e quindi potenziali nuovi acquisti). Le aziende hanno deciso di affrontare la sfida dei resi in modo diverso. Innanzitutto parte dei costi di restituzione, per il ritiro al domicilio (che è la modalità più scelta dai clienti), sono stati scaricati sui consumatori che nel 74% dei casi, secondo If Returns, oggi pagano 3,5-4 euro a reso. Questo non solo per i prodotti di lusso: marchi del fast fashion come Zara e H&M hanno introdotto costi di spedizione dei resi che in Italia si aggirano intorno ai 5 euro per il marchio del gruppo Inditex e di 2,99 euro per il colosso svedese, l’ultimo a introdurre questa tariffa (ma non per i membri registrati della community). Ma l’addebito del costo non è l’unico modo con cui i brand puntano a ridurre i capi rimandati indietro: i resi sono dovuti nel 45% a problemi di taglia e l’investimento in strumenti che aiutino l’utente a comprare la misura giusta è un altro driver. Lo raccontano le aziende stesse: «Nel 2022 abbiamo chiuso con un tasso di resi del 12% - spiega Vincenzo Troia, general manager di Giglio.com -, tra i più bassi del mercato». Le motivazioni sono molteplici: «La nostra logistica ha un doppio sistema di controllo qualità; la nostra scheda prodotto è dotata di strumenti di size prediction che aiutano il cliente a trovare la taglia corretta; infine applichiamo delle return fee al fine di disincentivare comportamenti seriali». Il manager conferma come i resi, dopo la pandemia, siano tornati a crescere, in primis per problemi di taglia: «Tipicamente l’abbigliamento è interessato da tassi di reso più alti, in particolare i pantaloni», conclude. Se la piattaforma italiana ha investito in tecnologia e logistica, ma ha anche scelto di imporre un costo di reso, Mytheresa.com (nato in Germania, ma con gli Usa come primo mercato) opera in un segmento di puro lusso e, come racconta il ceo Michael Kliger al Sole 24 Ore, ha «mantenuto i resi gratuiti per 30 giorni come elemento chiave del servizio». L’azienda ha un tasso di resi «storicamente del 34-35%. Germania e Usa sono noti per averli tradizionalmente alti», e conferma che, anche a causa del problema delle taglie, l’abbigliamento è in cima alla lista dei resi. L’obiettivo, conclude Kliger, è «ridurre la quantità di spedizioni, per tagliare le emissioni di gas». Anche Zalando nasce in un mercato (la Germania) avvezzo ad acquisti prima per corrispondenza e poi in Rete e quindi abituato al concetto di reso. Ma il fatto che «un capo su due venga restituito in media nei mercati in cui opera» e «un terzo dei resi complessivi sono legati alle taglie», ha spinto il colosso tedesco dell’ecommerce a sviluppare strumenti per ridurre i resi, lavorando anche con l’AI: «Ogni giorno ci muoviamo lungo questa direzione e miglioriamo i consigli sulla vestibilità e sulle taglie, le descrizioni degli articoli e ottimizziamo la presentazione dei prodotti - conferma Riccardo Vola, general manager Italy and Spain Zalando - . Al contempo continuiamo a lavorare a soluzioni come, per esempio, l’assistente di moda sviluppato da ChatGPT, grazie al quale i clienti possono porre domande usando parole ed espressioni proprie e navigare in modo più intuitivo». C’è poi chi, come Veepee, piattaforma francese di flash sales, ha deciso di gestire il “problema” resi tagliando i prezzi: il servizio Re-Turn, lanciato nel 2020 in Francia, è sbarcato da pochi giorni anche in Italia e Spagna. «Re-turn sta riscontrando un successo crescente. Dal suo lancio nel 2020, 702mila articoli tra i resi sono stati rivenduti attraverso il servizio, dandogli una nuova vita», spiega Valentina Corbetta, country manager Veepee Italia. Che racconta nello specifico come funziona il servizio: «Quando un prodotto viene restituito, l’utente Veepee riceve un’etichetta prepagata e porta il pacco in un punto di ritiro. Durante il suo transito, il prodotto viene automaticamente aggiunto alla piattaforma dedicata, Re-turn, ed è quindi nuovamente disponibile per la vendita. Quando trova un nuovo acquirente durante il transito, viene intercettato, controllato e reindirizzato al proprio domicilio o a un punto di ritiro»."
"Proroga superbonus, Ronzulli (Fi): non andremo allo scontro col governo, vediamo se le risorse lo permetteranno","Chiesto di alzare da 5 a 15 milioni per il 2023 e da 8 a 40 milioni a decorrere dal 2024 le risorse destinate al bonus psicologo","2023-11-13","","Ospite a Radio 24","«Rispetto al nostro emendamento sul Superbonus si sta alzando un polverone per nulla. La nostra proposta non è uno strappo, né una fuga in avanti, è un modo per capire fin dove le coperture ci consentiranno di spingerci. Bisogna essere realisti, sappiamo che le risorse sono poche. Abbiamo cercato di proporre una possibile soluzione, dopo l’interlocuzione con il governo capiremo quali margini ci sono, facendo di necessità virtù. Certamente non ci sarà uno scontro con il governo su questo». Lo ha detto ai microfoni di Radio 24 la presidente dei senatori di Forza Italia Licia Ronzulli. «La nostra richiesta di una proroga di sei mesi, a condizione che i lavori siano compiuti almeno per il 60% - ha spiegato Ronzulli - nasce dall’ascolto di famiglie e imprese e vuole andare incontro alle esigenze di quei cittadini che, in caso contrario, si troverebbero a dover sostenere la spesa dei lavori già fatti. Ma sappiamo bene qual è la situazione dei nostri conti pubblici, causata proprio dal Superbonus. Il ministro Giorgetti è stato, come sempre, molto chiaro». Poi il bonus psicologo. «Chiediamo di alzare da 5 a 15 milioni per il 2023 e da 8 a 40 milioni a decorrere dal 2024 le risorse destinate al bonus psicologico. Abbiamo bisogno - ha detto Ronzulli - di proteggere i cittadini, e in particolare i più giovani, dalle conseguenze delle crisi pandemica e socio-economica, tutelando le famiglie più in difficoltà che non riescono a permettersi lo psicologo. L’obiettivo, dunque, è salvaguardare la salute mentale degli italiani». Rispetto all’aumento della cedolare secca sugli affitti brevi Ronzulli ha precisato che «Forza Italia è riuscita a correggere questo intervento prevedendo che l’aliquota non aumenti se si affitta un solo appartamento e che salga, in caso di più di un immobile in locazione breve, solo a partire dal secondo. Viene inoltre prevista l’introduzione del Codice identificativo nazionale per identificare gli immobili destinati agli affitti brevi, così da far emergere il sommerso e generare un maggiore gettito fiscale». «C’è un patto politico nella maggioranza - ha ricordato Ronzulli - per non presentare emendamenti alla legge di bilancio, sulla quale c’è stato un confronto a monte. Il decreto anticipi è uno strumento legislativo diverso e su quello il Parlamento deve avere il diritto di lavorare. Poi ovviamente gli emendamenti vengono vagliati, ci sono i segnalati e questo implica un ulteriore lavoro di scrematura. Alla fine le proposte di modifica saranno molte meno di quelle avanzate, anche perché sarà necessario individuare le coperture. Si possono presentare emendamenti onerosi ma poi si devono anche trovare le risorse per finanziarli». "
" Veneto, la corsa al raddoppio  delle  aziende enoturistiche","Nella regione censite oltre 260 attività di cui oltre cento si sono aggiunte nell’ultimo anno Il picco nella provincia di Verona dove sono attive un centinaio di imprese e a Treviso che conta 93 realtà","2023-11-13","","La tendenza","È in crescita in Veneto il numero delle aziende enoturistiche. Nell’ultimo anno se ne sono aggiunte oltre cento portando il totale regionale a 260. La maggioranza si concentra tra la provincia di Verona, dove sono attive cento imprese enoturistiche e quella di Treviso con altre 93. Questi i due poli hanno territori dove si producono vini come il Franciacorta, l’Amarone della Valpolicella e il Lugana, nel primo caso, mentre la provincia di Treviso è la terra delle colline del Prosecco di Conegliano e Valdobbiadene, patrimonio dell’Umanità Unesco. L’accelerazione che va di pari passo con l’aumentato interesse verso questa forma di turismo slow che si interseca con l’enologia. In Italia il settore dell’enoturismo vale 2,5 miliardi di euro e gli enoturisti che scelgono dei tour per visitare le cantine della Penisola sono 14 milioni. Questi i dati presentati da Angelo Radica, presidente di Città del Vino mentre Luigi D’Eramo, sottosegretario all’Agricoltura, Sovranità alimentare e delle foreste sottolinea: «Il turismo enogastronomico è in forte ascesa con circa il 20% di turisti che decide di passare uno o più giorni di vacanza in un determinato posto, piuttosto che in un altro e lo fa esclusivamente per quello che dal punto di vista dell’agroalimentare viene prodotto o trasformato in piatti unici. Quindi continuiamo a pensare quanto sia importante potenziare e unire turismo, buon cibo e ottimi prodotti perché questo ci dà la possibilità di moltiplicare anche le presenze turistiche e far conoscere sempre più le nostre bellezze artistiche, architettoniche e paesaggistiche». Non a caso tra le esperienze più gettonate troviamo la visita alle aziende agricole, a seguire quella ai caseifici e alle cantine. Queste tenute sul collaudato modello dei colleghi francesi e americani della Napa Valley offrono la possibilità di visitare le cantine spesso storiche o realizzate da archistar, acquistare bottiglie e merchandising, sostare nel ristorante per esperienze di degustazione e alloggiare nei resort. Ovvero non solo vino perché in Veneto si punta a fare gioco di squadra con le diverse realtà del territorio come aziende agricole, caseifici e cantine. «Il binomio turismo e vino è in grado di generare benefici diffusi per le filiere dell’agroalimentare e si conferma di grande appeal tra i turisti - spiega Federico Caner, assessore al turismo, fondi Ue, agricoltura e commercio estero della Regione Veneto -. Cresce l’interesse per la scoperta delle produzioni locali di cibi e vini che rappresentano l’espressione di un territorio e contribuiscono ad arricchire, diversificare l’offerta turistica e a destagionalizzare». Da qui l’accelerazione nella crescita delle aziende enoturistiche. Masi ha varato la formula della Wine Experience e il Wine Tour con ben quattro cantine in Italia come le Cantine Masi e Serego Alighieri a Sant’Ambrogio di Valpolicella, la Tenuta Canova a Lazise e Canevel Spumanti in Valdobbiadene. «Dopo il Covid si è vista una immediata ripresa delle visite perché l’abbinamento cibo e vino è un must sempre più apprezzato dai visitatori - sottolinea Sandro Boscaini, presidente di Masi Agricola -. Un modello innovativo che guarda al futuro del vino e alla riscoperta del territorio e di un metodo antico come quello dell’appassimento». Riti antichi che affascinano i turisti stranieri che scelgono questi tour. «Arrivano soprattutto dalla Germania oltre a tanti danesi e olandesi - continua Boscaini -. Buone le presenze dal Nord America, mancano russi e cinesi in parte sostituiti da altri visitatori dal Far East». Non mancano poi cantine che scelgono un percorso elitario: selezionare e invitare personalmente i visitatori per un tour della cantina che non prevede la possibilità di acquistare il prodotto. «Si tratta di clienti prestigiosi che serviamo da anni oppure può trattarsi di un personaggio pubblico di comprovata notorietà che è un amico e affezionato consumatore del nostro Amarone - spiega Giancarlo Aneri, presidente della Cantina Aneri. L’Amarone Aneri è un vino prodotto in tiratura limitata -. Il nostro Amarone è stato servito a tutti i capi di Stato e in grandi eventi come il G20 del novembre 2021 a Roma». Elevata l’offerta del Valdobbiadene, terra del Prosecco. Qui Villa Sandi negli anni ha sviluppato una offerta in chiave enogastronomica diversificata per venire incontro ai molteplici interessi degli oltre 20mila ospiti che ogni anno scelgono di alloggiare una delle sei camere di Locanda Sandi. I mesi di maggiore affluenza sono quelli tra aprile e giugno e settembre e ottobre. Il 40% degli ospiti arriva dall’estero: Germania e Austria sono i principali paesi di origine anche per contiguità geografica e per facilità di raggiungere Villa Sandi in auto. Quest’anno è anche stato registrato un incremento degli arrivi da Regno Unito, Usa e Nord Europa. «Da sempre crediamo nel valore dell’accoglienza ed è per questo che continuiamo a potenziare i nostri servizi, aumentare il numero di guide e personale dedicato alle iniziative ed esperienze che ruotano attorno alla cantina e non solo - spiega Giancarlo Moretti Polegato, presidente di Villa Sandi -. Investire in questa direzione significa anche avere l’opportunità di entrare in contatto diretto con i nostri consumatori». Questa estate è stato inaugurato il visitors center di Borgo Mionetto, nella storica sede dell’azienda con i suoi edifici che risalgono al 1400. Mionetto, dal 2018 al 2023, investito circa 30 milioni complessivi nella sola area di Valdobbiadene per il rinnovo della cantina e del sito produttivo, il nuovo visitor center e l’acquisizione di Villa Morona De Gastaldis sempre nel Valdobbiadene dove si possono fare delle degustazioni esclusive. Dal Visitors Center si accede al sito produttivo di oltre 15mila metri quadri che si sviluppa su differenti livelli. «Invitiamo i nostri visitatori ad un viaggio alla scoperta del nostro mondo, accompagnati dallo stile e dalla gioia di vivere che da sempre contraddistinguono il nostro brand» conclude Paolo Bogoni, Chief marketing officer e Management board executive."
"Nylon vegetale e nuovi filati, Rubelli ripensa l’arredamento",". ","2023-11-13","","Venezia","Nel mondo dei tessuti per arredamento, il marchio veneziano Rubelli è un’istituzione per qualità, fascino e storia: basta pensare che il cognome figura già in una bolla di pagamento del 1706, diretta a tal Cesare Rubelli che aveva tinto di rosso le vele della Repubblica Serenissima. C’è pure il sospetto che il cognome provenga proprio da quel colore rosso (rubio), e si sia tramandato fino a Lorenzo Rubelli che nel 1889 comprò la tessitura veneziana da cui tutto ebbe inizio. Fino al 1992 l’azienda ha avuto i telai a Venezia, per poi trasferire la produzione a Como per motivi logistici. Oggi che è arrivata alla quinta generazione - incantando con damaschi, lampassi, broccatelli e velluti regine e personaggi famosi, collaborando con architetti, designer e stilisti di moda,“vestendo” teatri dalla Fenice alla Scala al Bolshoi, fornendo tessuti per i costumi del cinema o per installazioni d’arte, dando vita a una divisione mobili – Rubelli si confronta con la sostenibilità. «Il mercato dell’arredamento finora non ha richiesto la sostenibilità – spiega Andrea Favaretto Rubelli, uno dei quattro fratelli che rappresenta la quinta generazione - ma si è concentrato sui prodotti belli, performanti, dal giusto prezzo. Sappiamo però che presto cambierà, e per questo ci stiamo attrezzando con nylon di derivazione vegetale, recupero degli sfridi di produzione per fare nuovi filati, durabilità dei tessuti. In particolare, dal punto di vista della sostenibilità, c’è da superare l’ostacolo delle multifibre, che contengono un mix di fibre naturali e sintetiche»."
"Le imprese della moda alla sfida del bilancio di sostenibilità","Destro (Confindustria Veneto Est): il 66% delle realtà venete ha individuato un responsabile Esg ma le strategie sono ancora poco comunicate all’esterno. Solo il 17% delle aziende realizza un report","2023-11-13","","Industria","Nell’industria della moda (soprattutto quella di lusso) la sostenibilità non è più una scelta, ma una strategia obbligata per le aziende che producono per i grandi marchi o che devono trattare un finanziamento con le banche. Per questo il settore è in fermento, alla ricerca della strada più adatta per realizzare quella transizione sostenibile – dal punto di vista ambientale, ma anche sociale e di governance – destinata ad assicurare competitività e mercato.  La sfida è particolarmente sentita in Veneto, dove il sistema-moda vale 14,5 miliardi di export e quasi 100mila addetti, come ha sottolineato Leopoldo Destro, presidente di Confindustria Veneto Est, in occasione del secondo Venice Sustainable Fashion Forum, intitolato Boosting Transition e organizzato alla Fondazione Cini, sull’Isola di San Giorgio, dalla stessa associazione industriali con Sistema Moda Italia (Smi) e The European House-Ambrosetti. La cultura della sostenibilità sta crescendo, ha affermato il presidente citando l’indagine a campione fatta da Ambrosetti: «In Veneto il 66% delle imprese del tessile-moda e calzatura ha già individuato al proprio interno un responsabile dei temi Esg e il 50% ha già elaborato una strategia di sostenibilità. L’impegno però è ancora poco comunicato all’esterno, perché solo il 17% delle imprese realizza un report di sostenibilità». Gran parte delle aziende venete (l’87%), inoltre, non ha ancora sistemi di premialità collegati alle performance Esg, anche se il tema è all’attenzione di molte: il 70% è convinto che la sfida del futuro sia la tracciabilità e la trasparenza delle catene di fornitura. Il settore però è consapevole che il passaggio “dal dire al fare” non sarà facile, soprattutto per le piccole e medie aziende che si trovano a dover affrontare investimenti pesanti. È meno preoccupato chi ha un partner finanziario come la padovana Nice Footwear, produttore di borse e scarpe per i marchi del lusso, che fa capo per il 51% al fondo Palladio e per il 49% ai soci Bruno Conterno e Francesco Torresan. L’azienda, 47 milioni di fatturato 2022, in crescita del 43% grazie anche alle acquisizioni di un calzaturificio e di una pelletteria, ha investito nella progettazione digitale ed è al suo quarto bilancio di sostenibilità che la proietta verso nuovi orizzonti. «Il progetto a cui guardiamo – spiega Conterno - è un concept sostenibile dalla A alla zeta, dunque partendo dall’eco-design. Oggi la sostenibilità è molto focalizzata sul rispetto delle normative e sul processo, noi pensiamo che debba permeare il prodotto fin dall’ideazione». L’obiettivo di Nice Footwear è già delineato: «Vogliamo diventare l’attore della filiera che unisce sostenibilità, digitalizzazione e managerializzazione», dice Conterno. Ha spalle solide e percorso tracciato anche la padovana Fashion Art, produttore di capi in denim di lusso, 9 milioni di fatturato 2022 e 12 milioni previsti quest’anno, dal novembre scorso partecipata al 60% dal brand Chanel. «Nei prossimi due anni investiremo sette milioni di euro per ampliare lo stabilimento e acquisire subfornitori – spiega il fondatore e azionista Andrea Rambaldi, che è anche vicepresidente del gruppo Sistema moda di Confindustria Veneto Est - con l’obiettivo di internalizzare capacità produttiva passando da 47 a 200 dipendenti». Sul fronte della sostenibilità, Fashion Art ha avviato un progetto di misurazione dell’intera filiera con l’Università di Padova, e sta valutando l’acquisto di una startup siciliana, Cotone Organico Sicilia, che coltiva cotone con l’irrigazione goccia a goccia, per arrivare ad avere una tracciabilità completa, dal monte a valle. «Oggi i materiali Gots (Global organic textile standard, ndr) arrivano da tutto il mondo – spiega Rambaldi - ma non abbiamo certezze del percorso che seguono, per questo stiamo cercando di costruire una filiera corta, certificata e controllata». Il secondo passo sarà formare i giovani creando una Academy interna e, prima ancora, andando nelle scuole a spiegare perché lavorare in questo settore può essere (ancora) gratificante. Una “missione” che sta inseguendo anche il maglificio trevigiano Giordano’s, 4,7 milioni di fatturato 2022 in crescita quest’anno, produttore di pret-a-porter in maglia di alta qualità e alta manualità che fa capo alla famiglia Dal Mas. L’azienda, 60 dipendenti, ha appena realizzato un docu-film per raccontare la realtà manifatturiera attraverso la voce di chi ci lavora: un video pensato per attrarre manodopera, ma anche per trasmettere i valori. «Per noi sostenibilità vuol dire essere attenti ai consumi, alle persone, al territorio - spiega la contitolare Rosanna Dal Mas – utilizziamo energia rinnovabile, recuperiamo gli scarti di maglieria, ma soprattutto rispettiamo le persone, di dieci nazionalità diverse, che lavorano con noi». Per una piccola azienda indipendente, la sostenibilità è un impegno oneroso: «Facciamo già un report – aggiunge l’imprenditrice – e ci stiamo muovendo nella direzione richiesta dal mercato. È impegnativo, come lo è stato anni fa il percorso sulla sicurezza, ma un passo alla volta ce la faremo»."
"Sportelli bancari in ritirata nelle province","I dati First Cisl nazionale rilevano solo nel Veneto 168mila persone fisiche e 11mila imprese prive di un servizio nel proprio territorio","2023-11-13","","L’Osservatorio","La banca è sparita da quartieri e piccoli centri di provincia. Negli ultimi anni gli sportelli, anche a NordEst, sono stati decimati, vittime di accorpamenti, acquisizioni, razionalizzazioni e soprattutto dell’avvento del digitale. L’allarme viene dall’Osservatorio costituito da First Cisl nazionale, sigla che tutela i lavoratori del sistema bancario e assicurativo e che fotografa la situazione al 30 settembre scorso, elaborando dati provenienti da Banca d’Italia, Istat ed Eurostat. Secondo quanto emerge dal rapporto anche in Veneto, Trentino Alto Adige e Friuli Venezia Giulia la situazione è preoccupante: continua infatti a crescere il numero dei Comuni rimasti senza servizi e si allunga l’elenco di quelli provvisti di una sola insegna, in cui gli istituti di credito a presidio operano in regime di sostanziale monopolio, almeno per la fascia di utenti meno abituati ad approcciare la banca digitale. Il fenomeno non ha ricadute solo sulla clientela fatta di famiglie e correntisti per lo più anziani. «Per molte piccole imprese la chiusura delle filiali rappresenta un problema rilevante, che si riassume semplicemente con due parole: meno credito – osservano da First Cisl - La finalità dell’Osservatorio è quindi quella di sensibilizzare l’opinione pubblica e la classe politica sulle conseguenze che la desertificazione bancaria comporta per lo sviluppo del Paese e la tenuta del suo tessuto sociale». In Veneto, ad esempio, sono 168mila le persone e 11mila le imprese prive di un servizio fisico - i due terzi degli sportelli sono stati chiusi dal 2015 ad oggi - rispettivamente 439mila e 31mila i privati e le aziende che hanno solo un’alternativa a due passi da casa o dalla propria attività. Senza banca anche Comuni che hanno più di 4mila abitanti come Mortano (Treviso) Pedavena (Belluno) o Brogliano (nel Vicentino). A pagare pegno sono i centri del Bellunese: nella classifica tra i 12 territori più abitanti e non serviti, quattro appartengono alla provincia montana. In pratica in regione sono rimasti attivi 44 sportelli ogni 100mila abitanti, più della media nazionale (36 ogni 100mila), anche se è elevata la quota di utenza, il 59% della popolazione, che utilizza l’internet banking (contro il 48% del totale Italia). I Comuni dove c’è ancora concorrenza tra insegne bancarie sono 324 e rappresentano il 57,5% del totale. In Trentino Alto Adige, 22mila utenti fisici e 1.500 imprese non hanno più un punto di riferimento sul territorio, 4mila ne sono state private negli ultimi 12 mesi. In aggiunta, 193mila residenti e 13.700 aziende hanno solo un’opzione nel Comune di residenza o di operatività. Va detto anche che in regione la presenza di sportelli resta tra le più elevate e capillari del Paese: nella provincia di Trento ci sono 67 sportelli ogni 100mila abitanti, in testa alla classifica nazionale; a Bolzano, 62. Molti anche gli utenti che suppliscono alla carenza di punti di servizio fisici utilizzando l’internet banking: il 61% in Trentino e il 59% in Alto Adige, dove tra l’altro si trovano i quattro Comuni del Trentino Alto Adige privi di sportelli: Montagna, Selva dei Molini, Fortezza e Vadena, con popolazione che varia da 1.600 a 1.000 abitanti. Laddove i residenti vengono serviti da una sola insegna (il più popoloso è Mezzocorona, in Trentino, che ha oltre 5.500 abitanti), sono le Casse Rurali a garantire il servizio. La mappa si completa, infine con le cifre del Friuli Venezia Giulia, dove, sempre secondo le stime del sindacato, 63mila persone e 3.600 imprese non hanno sportelli disponibili in uno dei 43 paesi in cui vivono o operano, mentre 143mila persone e 8.900 aziende hanno una sola alternativa nei paraggi. Sul territorio sono 49 le filiali ogni 100mila abitanti. La provincia più penalizzata è Udine, dove si concentra la maggior parte dei paesi privi di un’insegna e pure la prevalenza di quelli che possono contare sulla presenza di una sola banca. Per forza di cose anche in questa regione molti si sono convertiti all’home banking (57%). «La transizione al digitale non può essere la soluzione a misura di tutta la clientela, anche perché la connessione non è assicurata in ugual misura su tutto il territorio nazionale. Soprattutto non è la risposta adatta alla popolazione più anziana», ragiona il segretario generale della sigla, Riccardo Colombani. «A implementare la copertura del territorio nel breve periodo, assicurando una presenza fisica, sono state soprattutto le banche di credito cooperativo che hanno rappresentato in questi anni un argine alla desertificazione bancaria e quindi non vanno lasciate sole», aggiunge chiedendo una politica di incentivazione ad hoc. Secondo il sindacato in Italia sono 4 milioni e 300mila i connazionali (352mila in più negli ultimi 12 mesi) e 250mila le imprese senza uno sportello bancario di riferimento; circa 6milioni di utenti e 388mila attività possono contare solo su uno una presenza. «A fronte di questo processo, anche la proposta di legge di iniziativa popolare sulla partecipazione alla governance aziendale dei lavoratori, declinata sul settore bancario ed assicurativo (la raccolta di firme si conclude a metà mese, ndr) potrebbe avere effetti positivi – spiega la segretaria generale First Cisl Verona, Rosaria Di Martino – con ricadute sui processi decisionali, che sono alla base della razionalizzazione della rete commerciale delle banche»."
"Sviluppo digitale, a Padova il data center al servizio del territorio","Firmato Nehos e realizzato da In-Site il centro ha recuperato un vecchio capannone per le attività di cyber security e disaster recovery","2023-11-13","","Il progetto","In quello che era un capannone industriale dismesso, in via Romania 12 a Padova, completamente riqualificato anche in termini di efficienza energetica, trova posto un Data Center che punta ad accelerare lo sviluppo digitale del NordEst. Sarà operativo nei primi mesi dell’anno e lo realizza NEHOS; a progettarlo è In-Site, società di ingegneria integrata specializzata nella progettazione e realizzazione di infrastrutture tecnologiche complesse. NEHOS fornisce servizi personalizzati per il settore industriale, retail e terziario: con soluzioni per semplificare l’accesso al dato per consentire alle aziende o agli utenti di sfruttare le risorse informatiche nella maniera più semplice e efficiente possibile. «Il nuovo data center è una struttura strategica per garantire la business continuity e la cybersecurity, fino alla protezione dei dati in caso di eventi climatici eccezionali, al servizio di tutte le imprese del NordEst interessate a esternalizzare i propri server in sicurezza e delle imprese nazionali e internazionali per fruire di servizi di Data Center e replicare i propri servizi esistenti», spiega Pietro Matteo Foglio, ceo & founder di IN-Site. Il centro copre una superficie di circa 600 metri quadri, ed è dotato di tecnologia avanzata che assicura la massima ridondanza e interconnessione verso internet, grazie all’infrastruttura di rete e in particolare a un anello proprietario di fibra ottica dedicata di 9 km di cavo. Nello specifico sul fronte del Disaster recovery l’attività consiste nel replicare i server fisici e virtuali in data center attivabili in caso di disastro, garantendo la business continuity: «Il cliente è seguito a 360°, dall’ideazione delle procedure necessarie ripristinare l’accesso e la funzionalità delle infrastrutture IT nel caso si verifichino eventi disastrosi naturali o causati dall’uomo, anche con test periodici di efficienza» spiega Massimo Tozzato, presidente e amministratore delegato di NEHOS. Per i dati è previsto un doppio livello di sicurezza: «Nehos può contare su due Data Center connessi tra loro e localizzati a Padova – di cui uno in via di realizzazione. Si trovano nei pressi del VSIX, il nodo di interscambio internet del Nord Est. La loro vicinanza è strategica perché garantisce un doppio salvataggio dei dati in tempo reale anche in modalità sincrona senza perdita di performance». I clienti - aziende di diverso genere in tutto il territorio regionale e nazionale - possono anche posizionare qui i propri sistemi evitando costi di gestione e posizionamento dell’hardware nella propria sede». Per aziende che desiderano posizionare quote di infrastrutture hardware su Data Center distanti con banda riservata, per evitare problemi di congestione lungo le rotte, si delocalizza l’apparecchiatura necessaria e si mette in connessione. I Servizi SOC (Security Operation Center) consistono invece in tecnologie avanzate per identificare, analizzare e rispondere agli eventi di sicurezza in tempo reale, proteggendo l’organizzazione da eventuali blocchi e malfunzionamenti dei sistemi, così come da minacce informatiche, intervenendo tempestivamente. Sul fronte della Cybersecurity – gli attacchi hacker sempre più frequenti e capaci di bloccare o tenere in ostaggio l’attività di aziende, ma anche aeroporti o ospedali - si integrano tecnologie di difesa come firewall, sandbox, antivirus centralizzati e delocalizzati, sistemi di rilevamento delle intrusioni e antispam e si offrono servizi basati su intelligenza artificiale. La nuova infrastruttura recupera e riqualifica un capannone industriale dismesso e sarà all’avanguardia anche in termini di sostenibilità_ed efficienza energetica: sarà dotato di un impianto fotovoltaico a intera copertura della superficie e di un sistema di ottimizzazione dell’illuminazione per contribuire al fabbisogno e al risparmio energetico complessivi della medesima e alla riduzione di emissioni di CO2. L’impianto fotovoltaico, in particolare, sarà in grado di produrre circa 110 MWh all’anno destinati a coprire dal 15 al 25% dei consumi di energia elettrica del Data Center. «Per una realtà come la nostra, disporre di una rete di data center proprietari è fondamentale – prosegue Massimo Tozzato, presidente e amministratore delegato di NEHOS -. Questo nuovo modello intende essere il fiore all’occhiello della nostra organizzazione, elevando l’area del Nord Est ad hub per l’innovazione tecnologica e lo sviluppo delle aziende di tutto il territorio locale, nazionale e extra nazionale. Il progetto è anche importante per il tema della sostenibilità e del recupero dell’esistente su cui ci siamo trovati allineati fin da subito con i progettisti». Il progetto risponde ai criteri più all’avanguardia nel design di Data Center e integra gli spazi che custodiscono i dati e le macchine con quelli in cui vi è la presenza umana. È stato realizzato anche un camminamento aereo al di sopra delle strutture metalliche della server room per permettere di constatare direttamente le logiche funzionali, la filosofia impiantistica, i dati del sistema di monitoraggio, attraverso un led display che scorre per tutta la lunghezza della sala server. «La natura del progetto ha richiesto la capacità di integrare molteplici competenze per trasformare una sede industriale abbandonata in una macchina tecnologica all’avanguardia e funzionale, secondo, però, un approccio evoluto che ha il fattore umano e la relazione uomo-ambiente al centro» Foglio."
"Trentino, la montagna custodirà le informazioni a temperatura costante",". ","2023-11-13","","Infrastruttura green","È un data center unico nel suo genere in Italia e tra i pochissimi esistenti al mondo quello che nascerà in Trentino, unendo la ricchezza del territorio alle sue potenzialità anche in ambito di innovazione digitale. Nel ventre della miniera Tassullo in Val di Non troverà spazio un data center “green”, che sfrutterà tutte le condizioni ottimali offerte dall’ambiente sotterraneo per sviluppare i più moderni servizi legati all’Ict, tra cui intelligenza artificiale, High Performance Computing, Edge Computing, Cybersecurity e crittografia quantistica. Una iniziativa che si colloca nell’ambito del Pnrr e nasce dall’accordo tra l’Università di Trento e le aziende trentine Covi Costruzioni, Dedagroup, GPI e Isa. Questo partenariato pubblico - privato ha dato vita alla Srl Trentino Data Mine, che rappresenta il primo passo verso la realizzazione del data center green. L’ampio spazio ipogeo della miniera Tassullo garantirà al data center temperatura costante, protezione dall’inquinamento elettromagnetico, sicurezza dei dati, protezione da eventi naturali, risparmio energetico, risparmio di suolo e riduzione delle emissioni di anidride carbonica. Un progetto da 50 milioni di euro, per una durata di 36 mesi e un costo di 50,2 milioni di euro, che saranno finanziati per 18,4 milioni da risorse pubbliche e per circa 31,8 milioni da risorse private. La voce più consistente dell’investimento (circa 18 milioni) sarà riservata alla realizzazione degli impianti tecnici nella miniera. Il ritorno dell’investimento è atteso nell’arco di 15 anni dall’avvio del progetto (2023-2037). Ricerca e impresa sono i due elementi che contraddistinguono il progetto di Trentino Data Mine. La forte propensione alla ricerca scientifica è data innanzitutto dal ruolo dell’Università di Trento ma anche dalle partnership che sono state messe in campo. Un’importante ruolo di ricerca è stato affidato a Fondazione Bruno Kessler e EIT Digital, enti pubblici ad elevata competenza nel settore ICT. Inoltre, sono stati coinvolti la Fondazione HIT - Hub Innovazione Trentino e Trentino Sviluppo, enti vocati all’innovazione tecnologica. La connotazione imprenditoriale sta invece nell’interesse delle aziende socie e nell’obiettivo del progetto di diventare “ecosistema di innovazione” insieme ad altri enti pubblici e privati. Il data center vuole, infatti, porsi come punto di riferimento per tutti i soggetti che hanno la necessità di gestire e conservare i propri dati e di ricevere supporto nelle varie fasi del ciclo di innovazione in una logica di open source. Nelle intenzioni dell’operazione vi è anche quella di attrarre investimenti internazionali, visto il promettente mercato dei servizi in cloud, di gestione dei big data e della cybersicurezza. I campi di applicazione del progetto includono salute, intelligenza artificiale, sicurezza informatica e finanziaria, gestione di grandi quantità di dati saranno i campi di applicazione del data center. Tra quelli maggiormente strategici scienze della vita (e-health, prestazioni sanitarie, diagnostica e medicina di precisione); intelligenza artificiale (industria 4.0, manifattura smart, agricoltura digitale e smart, finanza digitale); transizione energetica (città smart, mobilità smart, 5G e servizi pubblici). Queste stesse aree di interesse si intrecciano con quelle di iNEST, un altro progetto finanziato con fondi Pnrr in cui è coinvolta l’Università di Trento, che prevede la creazione di un ecosistema del Triveneto dedicato all’innovazione."
"Dal Tirolo alla Slovenia,  ecco le porte chiuse  al traffico delle merci","Le principali direttrici di import ed export sono bloccate o funzionano a singhiozzo fra lavori in corso, frane e decisioni di governi","2023-11-13","","Il nodo dei valichi","Da metà estate i valichi alpini funzionano a singhiozzo a causa di frane, interruzioni per lavori, criticità nei rapporti con il Tirolo sulla tratta del Brennero, con conseguenze dirette sull’export del Made in Italy. Nelle ultime settimane la sospensione del trattato di Schengen ai confini con la Slovenia, disposto dal Governo per controllare capillarmente gli ingressi via terra degli immigrati dal Medio Oriente, limita la circolazione su un’altra direttrice di transito delle merci trivenete verso i mercati di sbocco. In concomitanza, la chiusura totale del Monte Bianco, prevista per nove settimane fino al 18 dicembre, che obbliga gli autotrasportatori ad allungare il percorso, deviando per lo più su Frejus e Gran San Bernardo. Portare le produzioni nordestine e più in generale tricolore oltreconfine, passando via terra e quindi per lo più su gomma – dal momento che le infrastrutture ferroviarie non sono ancora sufficienti - diventa sempre più complicato. La via maestra per raggiungere il Nord Europa è il Brennero. «Da qui passa almeno il 10-12% del Pil italiano: facile comprendere che i blocchi alla circolazione dei tir sono un problema per l’economia nazionale», ammoniva Andrea Prando, segretario generale di Casartigiani Veneto e vicepresidente del Consorzio Zai di Verona - che gestisce quattro aree: la zona industriale denominata Zai Storica, la zona industriale Zai Due-Bassona, l’area della Marangona, e l’area del Quadrante Europa, primo interporto in Italia per volumi di traffico combinato di merci - incontrando il mese scorso al valico il vicepremier, Matteo Salvini. A fine estate è arrivata infatti l’ennesima doccia fredda per gli autotrasportatori. L’Austria ha confermato le indicazioni sul dosaggio per il transito dei mezzi pesanti. Le restrizioni in vigore, per decisione unilaterale del Tirolo, non saranno revocate nel 2024. Il Governo italiano ha risposto: il Consiglio dei ministri ha approvato il ricorso alla Corte di Giustizia europea contro le limitazioni da parte del Paese confinante. «La questione del Brennero riguarda tutto il sistema della logistica e l’export del nostro Paese. Se il valico diventa impraticabile, occorre imbarcare le merci non deperibili in nave e portarle al Nord da Gibilterra via Atlantico, con costi in aumento e tempi dilatati», evidenzia Prando. Neanche la procedura di infrazione, tuttavia, risolverà nell’immediato. «Ha tempi lunghi: è una via da percorrere, ma occorre trovare alternative per salvaguardare gli scambi nell’immediato e almeno finché il traforo del Brennero non sarà completato, nel 2032», conclude. Solo allora si potranno raddoppiare anche i trasporti via ferro, che ora sono praticamente sempre in overbooking. Per le merci nordestine le difficoltà ad arrivare sui mercati di sbocco si fanno sentire anche ad Ovest, a causa della chiusura del traforo del Monte Bianco. Solo dal Veneto nel primo semestre del 2023 sono partiti per Francia, Spagna e Portogallo, produzioni per un valore di oltre 7miliardi (sui 42 totali) che hanno raggiunto la meta per lo più su gomma. La Francia, in particolare è il secondo partner commerciale per tutte le province, ad eccezione di Venezia: in questo caso Parigi è addirittura il primo sbocco per valore venduto. «Le difficoltà su questo versante si aggravano anche perché i trasporti via ferro sul Frejus sono bloccati, si può procedere solo via gomma, mentre il Gran San Bernardo, altro percorso alternativo ad Ovest, in questa stagione non sempre è praticabile a causa del maltempo e della neve. Infine, procedere dalla Liguria e Ventimiglia significa sottoporsi a code interminabili», traccia il quadro Alessio Sorio, autotrasportatore e segretario scaligero di Fai Conftrasporto. «Paradossalmente in questo periodo ci sta aiutando il calo della domanda dall’estero, ma tra pochi giorni dovremo iniziare a trasportare le forniture natalizie e il quadro peggiorerà», afferma. A questo proposito è da evidenziare anche che il traffico via ferro che passa dalla galleria del San Gottardo, per la Svizzera è ridotto a causa di un incidente e che il valico via gomma è sfruttabile solo da tir con una portata contenuta, a limiti di velocità stringenti, spiegano da Fai- Conftrasporto. Il risultato è che molti vettori che raggiungevano il Nord Europa dalla Svizzera o dalla Francia si mettono in fila per il Brennero, intasando un’autostrada già oberata di traffico e su cui insistono le limitazioni tirolesi ai flussi che provocherebbero un eccesso di inquinamento. In questo contesto si inseriscono le restrizioni con la Slovenia che colpiscono soprattutto le imprese del Friuli Venezia Giulia per cui gli scambi con il Paese confinante e con la penisola balcanica si sono rivelati in crescita costante e avvengono soprattutto via terra. Croazia, Serbia, Bosnia ed Erzegovina, Montenegro, Bulgaria, Kosovo, Albania, Macedonia del Nord, Grecia, Turchia, Slovenia rappresentano anche per le imprese venete un’area di interesse, dal momento che nel 2022, secondo Confartigianato regionale, in questa area hanno esportato merci per un valore pari al 6,7% del totale. «Le difficoltà ci sono, ma riguardano principalmente i tanti trasportatori dell’Est che movimentano merci e che fanno la fila all’entrata in Italia. Agli stessi mezzi viene affidato il trasporto del Made in Italy in uscita, destinato all’Est Europa, con cui però i traffici si sono assottigliati dall’inizio della guerra in Ucraina», aggiunge Sorio. Per alleggerire la situazione ai valichi, Confindustria Veneto Est continua a rilanciare la necessità di creare un nuovo corridoio e di prolungare la A27 fino a Monaco, realizzando così un collegamento diretto con la Germania, attraverso il traforo del Cavallino. L’opera agevolerebbe anche i traffici tra Trieste e la Germania e quindi i due principali porti dell’Adriatico ai mercati del Nord Europa, evitando il Brennero. Nonostante sul punto si registri la posizione unitaria e trasversale alle categorie il progetto resta sulla carta ormai da anni."
"Il ruolo di traino delle imprese champion",". ","2023-11-13","","La crescita","Nel complesso sistema distrettuale del Triveneto si distinguono un gran numero di imprese “champion”: quelle cioè che spiccano in termini di crescita (almeno pari a +7% di fatturato tra il 2019-2021), redditività (almeno pari all’8% nel 2021), solidità patrimoniale (almeno pari al 20% nel 2021) e per aumento della forza lavoro. Il Trentino-Alto Adige è, dopo il Piemonte, la regione con maggior diffusione di imprese distrettuali “champion” sul totale delle imprese distrettuali (16,4% pari a 72 aziende), il Veneto è terzo (13,8%, pari a 500 aziende) e il Friuli-Venezia Giulia sesto (11,5%, pari a 51 aziende). Quanto ai singoli distretti, quelli con la maggior incidenza di imprese “champion” sono le Macchine agricole di Padova e Vicenza (28,8%), la Plastica di Treviso, Vicenza e Padova (24%), la Meccatronica di Trento (23,1%), il Legno e arredo del Trentino-Alto Adige (18,2%) e il Mobile e pannelli di Pordenone (17,3%). Anche questa è una chiave di lettura per comprendere come si muovo le performance a livello territoriale.Le Macchine agricole di Padova e Vicenza hanno aumentato le vendite di 77 milioni di euro nell’ultimo semestre: i maggiori incrementi si sono registrati negli Stati Uniti, in Germania, in Francia e in Turchia, dove le esportazioni sono più che raddoppiate (+122%). Fra i distretti sugli scudi l’Occhialeria di Belluno è quello che a livello italiano segna in assoluto la maggiore crescita in valore rispetto all’anno precedente (+334 milioni di euro pari a +18,4%) raddoppiando le esportazioni in Turchia, hub dei consumi del lusso nel Medio Oriente, più che quadruplicando quelle di Hong Kong, a sua volta hub centrale nell’Asia Orientale. Sono cresciuti ulteriormente i flussi verso la Francia (+19%), le cui firme del lusso hanno recentemente investito in nuovi siti di produzione nel distretto (Thèlios nuovo gruppo controllato da LVMH), e ulteriori incrementi si sono rilevati negli Stati Uniti (+4,5%). A guidare la crescita dell‘occhiale di lusso sono le licenze legate ai grandi marchi della moda che stanno investendo non solo nel design, ma anche nella tecnologia e in nuovi materiali. C’è poi la tendenza crescente della sostenibilità che si applica alla produzione della filiera e al riutilizzo dei materiali riciclati del settore dell’occhialeria (montature, lenti, scarti di lavorazione). Proprio su questo filone innovativo il centro di ricerca e formazione di Certottica insieme all’Università di Trento sta sviluppando un progetto di riutilizzo di materie prime seconde e di impiego di energia dalla trasformazione di rifiuti bioplastici. Il centro di ricerca e formazione del distretto sta lavorando anche alla definizione di un nuovo sistema di certificazione di sostenibilità del prodotto occhiale e dei suoi vari componenti."
"«Cresce chi investe  su transizione green, innovazione, welfare e capitale umano»",". ","2023-11-13","","Intervista a Cristina Balbo","«I distretti del Triveneto, per mantenere un buon posizionamento e rafforzare la competitività sui mercati esteri, devono continuare ad investire in progetti sostenibili, certificazioni ambientali, brevetti e autoproduzione di energia rinnovabile». Cristina Balbo, direttrice regionale Veneto Ovest e Trentino Alto Adige Intesa Sanpaolo, commenta così i risultati dell’ultimo Rapporto annuale dell’economia e finanza dei distretti industriali curato dalla Direzione Studi e Ricerche Intesa Sanpaolo: nella ripresa post pandemica - è il dato che emerge - i distretti del Triveneto si sono aperti a mercati sempre più lontani. Nel 2022 le merci del Veneto hanno percorso mediamente più strada (in media 3.260 km) sia rispetto all’Italia (3.200 km), che al Trentino-Alto Adige (2.700) e al Friuli Venezia Giulia (2.780), anche se è proprio quest’ultima regione che ha segnato l’aumento più significativo della distanza media percorsa dalle esportazioni tra il 2022 e il 2018 (rispettivamente FVG +16%, TAA +7% e Veneto +6%). Qual è la strada per il futuro?  Le aziende che si stanno muovendo nella giusta direzione hanno incrementato il fatturato e la marginalità. La banca le sostiene con i 410 miliardi destinati a sostenere progetti e investimenti in linea con gli obiettivi del Pnrr, di cui 76 miliardi dedicati all’autonomia energetica delle imprese italiane e allo sviluppo di Comunità Energetiche Rinnovabili. In un tessuto produttivo fatto prevalentemente di Pmi qual è il ruolo delle filiere?  Si tratta di uno dei principali fattori di resilienza nelle fasi di crisi e ora può diventare un propulsore della diffusione della tecnologia, della digitalizzazione, dei percorsi di trasformazione verso la sostenibilità. La propensione a investire negli ultimi anni è stata direttamente correlata con le dimensioni aziendali, ma per cogliere le nuove sfide è cruciale che vi sia una ripresa degli investimenti anche tra le imprese minori, trainate dai capo-filiera con cui spesso hanno partnership strategiche. Intesa Sanpaolo investe da tempo sulle filiere con un programma ampio di misure che mirano ad agevolare le piccole imprese nell’accesso al credito, grazie alla forza e alla solidità dei cosiddetti champion . Nel Triveneto la nostra banca sostiene circa 180 filiere, 2.350 fornitori, con un giro d’affari complessivo di oltre 20 miliardi di euro. Centrale per la competitività per le imprese del territorio è il tema del capitale umano.  È un tema che riguarda sia la governance sia le maestranze. Nei livelli apicali delle aziende esiste un tema di ricambio e/o affiancamento generazionale da affrontare: in Veneto solamente nel 19% dei board delle aziende distrettuali è presente un componente con meno di 40 anni di età, mentre nel 12% delle aziende tutti i componenti del board hanno più di 65 anni di età. In prospettiva andrà poi affrontato il turnover generazionale della forza lavoro: le aziende non solo incontrano difficoltà di reperimento di manodopera specializzata in grado di applicare competenze “artigianali” all’interno di processi produttivi più tecnologici ed automatizzati, ma devono anche attirare e trattenere nuove risorse qualificate, attingendo dal bacino di giovani che si diplomano e si laureano nel sistema educativo locale. Come si diventa imprese attrattive?  Osservo una sensibilità e una consapevolezza sempre più forte nelle imprese del nostro territorio sulla centralità del capitale umano per lo sviluppo futuro. È sempre più chiaro che il benessere delle persone si traduce in maggior produttività e redditività per l’azienda. Sono infatti molte le aziende con cui abbiamo avviato programmi di welfare che offrono protezione e tutela per i dipendenti e le loro famiglie, in un momento in cui la sensibilità verso il tema salute è sempre più forte. Il welfare aziendale ha un legame con i risultati aziendali?  Sì: l’adozione di misure di welfare che offrono agevolazioni di tipo economico e maggiore flessibilità lavorativa rende più attrattive le aziende, agevolando la conciliazione tra vita privata e professionale, con evidenti benefici per l’impresa. A livello distrettuale le aziende venete che hanno adottato misure di welfare hanno rafforzato i livelli di produttività per addetto negli ultimi tre anni."
"Distretti, primo calo delle vendite dopo il boom","Secondo il report di Intesa Sanpaolo la frenata (-1,1%) non è uguale nei territori: il Veneto conferma i livelli di fine 2022 grazie a moda e macchinari","2023-11-13","","Monitor","Quello registrato nel secondo trimestre 2023 - dati Monitor Intesa Sanpaolo - è per i distretti del Triveneto il primo, leggero calo - pari a -1,1% - dell’export dopo un periodo di crescita ininterrotta iniziato dal 2021. Un dato che riflette un contesto di generale rallentamento della domanda internazionale, ma su cui pesano andamenti regionali contrapposti. Se i distretti del Veneto hanno confermato i livelli eccezionali delle esportazioni toccati nel secondo trimestre del 2022, quelli del Trentino-Alto Adige li hanno addirittura superati del 2,7%.  I distretti del Friuli-Venezia Giulia hanno invece registrato una diminuzione significativa del 17,4%.  Nella lettura dei numeri va comunque tenuto presente anche il confronto con l’exploit seguito alla ripresa dopo il periodo peggiore della pandemia: per lo stesso Friuli VG un “effetto di rimbalzo” si evidenzia dal periodo record del 2022, che aveva segnato un aumento delle esportazioni del 24,6% sull’anno precedente, fino all’attuale calo. In valore i distretti del NordEst hanno superato i 10,7 miliardi di euro. Se si allarga lo sguardo all’intero primo semestre del 2023 il calo scompare e il risultato è positivo, con un progresso tendenziale pari al +2,9%. Sono tre i distretti del settore moda posizionati nei beni di fascia alta di prezzo che hanno tirato la volata nel primo semestre: l’Occhialeria di Belluno si è classificata al primo posto per l’incremento in valore delle esportazioni tra gennaio e giugno, seguita da Calzature del Brenta (quinto posto) e Tessile e abbigliamento di Treviso (decimo posto).  Inoltre, sei distretti del settore Metalmeccanica hanno registrato incrementi a doppia cifra, con la Meccanica strumentale di Vicenza al secondo posto e la Meccatronica di Trento al terzo posto, seguite da Termomeccanica scaligera, Termomeccanica di Padova, Macchine agricole di Padova e Vicenza e Meccatronica dell’Alto Adige. Nella regione sono alcuni dei distretti che durante la ripresa post pandemica avevano registrato le crescite più brillanti cominciano a mostrare un rallentamento. Si tratta in particolare dei prodotti intermedi (Materie plastiche di Treviso, Vicenza, Padova e Grafico-Cartario veronese), quelli legati al sistema casa (Legno e arredo di Treviso e Marmo e granito di Valpolicella) e all’attività sportiva (Biciclette di Padova e Vicenza), che stanno mostrando una diminuzione ritenuta in qualche modo fisiologica delle esportazioni. Pesa, in ogni caso, il contesto di inflazione (seppure gli ultimi dati siano sotto controllo) e di minor capacità di spesa delle famiglie. Il primo semestre 2023 ci è chiuso con oltre 17 miliardi di esportazioni, in crescita di 561 milioni sullo stesso periodo del 2022 (+3,4%). Prodotti in vetro di Venezia e Padova, Mobile del bassanese e Sistemi per l’illuminazione di Treviso e Venezia sono gli unici distretti del sistema casa a crescere ancora, mentre sono in contrazione i restanti a cominciare dal Mobile di Bovolone (-6,2%) che non ha ancora recuperato il calo del mercato russo, ha segnato un rimbalzo negativo in Qatar dopo l’eccezionale crescita nel 2022, ed è arretrato anche nei mercati di sbocco di riferimento tradizionale (Germania e Stati Uniti). La sintesi dei mercati di sbocco che hanno maggiormente sostenuto le esportazioni dei distretti del Veneto riporta ai primi posti della classifica la Francia (+10%), importante partner produttivo del sistema moda di fascia alta, e la Germania (+5,1%) che nonostante le difficoltà congiunturali si è confermato come il principale sbocco per le produzioni meccaniche, per l’agroalimentare e l’occhialeria. Salgono accanto a questi mercati la Turchia (+61%) come hub per i prodotti della filiera del lusso (Occhialeria, Oreficeria e Concia) e come sbocco commerciale per il comparto dei macchinari e della termomeccanica, e Hong Kong (+5,1%) soprattutto nell’ambito dei prodotti del sistema moda veneto. Stati Uniti, Cina, Canada e Russia sono i mercati al contrario che hanno registrato le contrazioni più forti. Nel 1° semestre 2023 i distretti del Trentino-Alto Adige sfiorano i 2,9 miliardi di esportazioni (+6,8% sul 1° semestre 2022) e, pur segnando un rallentamento tra aprile e giugno, mantengono un profilo di crescita (+2,7%) in controtendenza rispetto all’andamento degli altri distretti italiani (-2,1 la media italiana). In particolare la Meccatronica di Trento con 886 milioni di euro di export nel semestre segna il miglior risultato di sempre, in crescita del +15,7% (pari a +120 milioni di euro) grazie alla componentistica auto e alle macchine di impiego generale le cui vendite sono cresciute in Germania, negli Stati Uniti, in Messico e in Francia. La Meccatronica dell’Alto Adige chiude il semestre con un buon risultato di crescita (+10,0% pari a +69,9 milioni di euro); nonostante il calo nel mercato tedesco, sono risultati trainanti le vendite di macchine per impieghi speciali in Svizzera, Turchia e Austria e la componentistica auto in Messico. Nel 1° semestre 2023 i distretti del Friuli-Venezia Giulia sfiorano 1,5 miliardi di esportazioni: il risultato segna -9%, pari a –147,8 milioni di euro, in parte legato all’effetto rimbalzo sul 1° semestre 2022 e in parte al raffreddamento della domanda globale. L’arresto è più evidente nel periodo tra aprile e giugno 2023, in cui le esportazioni hanno segnato un calo del -17,4%, con i Vini e distillati del Friuli unico distretto a mantenere un profilo di crescita (+5,4%). Il risultato del 1° semestre 2023 è influenzato dal peso predominante del sistema casa tra i distretti monitorati da Intesa Sanpaolo, tutti in contrazione: dalle Sedie e complementi di arredo di Udine (-11,3%), agli Elettrodomestici di Pordenone (-21), al Mobile e pannelli di Pordenone (-9,9%). Per Sedie e complementi di arredo il calo è diffuso a tutte le principali destinazioni, mentre per gli Elettrodomestici di Pordenone la battuta d’arresto più importante è in Francia (-54%), il mercato più rilevante in valore. I Vini e distillati del Friuli e il Caffè di Trieste sono i distretti che - pur rallentando il ritmo di crescita delle esportazioni nel secondo trimestre -, chiudono il 1° semestre 2023 in positivo: brillante per i Vini (+15% pari a +15,6 milioni) grazie agli incrementi rilevanti registrati in Germania (+30%) e Paesi Bassi (60%) e al balzo di ripresa nel mercato russo (+210%). Il Caffè di Trieste continua a investire nelle strategie di medio lungo periodo che tendono a diffondere il consumo nell’Est asiatico: ne danno riscontro il balzo di vendite nella Repubblica di Corea (+28%) e ad Hong Kong (+121%), mentre si rafforza ulteriormente il mercato di sbocco greco (+18%), secondo per dimensione dopo gli Stati Uniti."
"Venezia, la bioraffineria fa scuola e scommette  sul bio jet per l’aviazione","Parla la responsabile dell’impianto Enilive di Porto Marghera, primo caso di riconversione di una raffineria tradizionale Oggi lo stabilimento è sinonimo di sostenibilità nel campo dei combustibili","2023-11-13","","Intervista a Giusy Riggio","Da raffineria tradizionale - in un contesto che dalla crisi economica del 2008/2009 aveva visto contrarsi alcuni mercati, tra cui quello della raffinazione in Italia e all’estero - a prima bioraffineria in Italia ed Europa. Dieci anni dopo, la conversione dell’impianto Eni di Porto Marghera, Venezia, è una scommessa vinta e un modello da replicare. Lo dirige Giusy Riggio, da gennaio 2023 responsabile responsabile della Bioraffineria di Venezia di Enilive (Eni Sustainable Mobility, la nuova società Eni dedicata alla mobilità sostenibile). Calabrese di origine, laureata in Ingegneria chimica, è arrivata in Veneto dopo una lunga esperienza anche all’estero. Che cosa rappresenta oggi l’impianto di Venezia? La bioraffineria di Venezia è trasformazione, “cambiamento”, e i nostri prodotti, ovvero i biocarburanti da materie prime rinnovabili, rappresentano l’energia del futuro già disponibile per la mobilità sostenibile. La bioraffineria di Venezia è la prima al mondo a nascere dalla conversione di una raffineria tradizionale ed è un esempio di sostenibilità economica, sociale e ambientale, oltre che modello di economia circolare. Parliamo di un cambiamento iniziato 10 anni fa, prima che si parlasse così tanto di green ed energia pulita...  In realtà iniziato molto prima del 2014, data in cui la bioraffineria di Venezia è entrata in produzione. La registrazione del brevetto della tecnologia Ecofining ™ di Eni in co-licensing con la società UOP, risale al 2007, frutto di una ricerca tecnologica avviata molti anni prima. Con la crisi economica del 2008/2009 puntare su processi nuovi per aumentare la competitività dei sistemi tradizionali era l’unica alternativa alla chiusura del sito con le ovvie conseguenze e impatti territoriali. Oggi in Italia e nel mondo il modello di conversione della bioraffineria di Venezia viene riproposto: da Gela, convertita nel 2019, a Chalmette, messa in servizio da poco in Louisiana, con progetti di sviluppo anche in Corea, in Malesia e a Livorno. Quali sono le ricadute sul territorio? La bioraffineria di Venezia rappresenta un modello di conversione sostenibile di un asset industriale tradizionale, perché integra sostenibilità economica (legata al riuso degli asset), sociale (per la tutela dei posti di lavoro sul territorio) ed ambientale (per la riduzione dell’impatto); inoltre i nostri biocarburanti sono un’alternativa energetica già disponibile ai prodotti tradizionali e il loro sviluppo nei nostri mercati interni ed esterni, garantirà un percorso di transizione energetico graduale, giusto e accessibile a tutti, innescando un processo di innovazione diffusa. Come si è evoluta negli anni? La bioraffineria Venezia nasce nel 2014 per la lavorazione dell’olio di palma, ma dalla fine del 2022 nel nostro processo di evoluzione sostenibile siamo palm oil free; in accordo alle direttive comunitarie; oggi lavoriamo materie prime di origine biogenica, prevalentemente da materie prime di scarto, come olii esausti da cucina, grassi animali, residui dell’industria agroalimentare, e da una parte residuale di olii vegetali. Inoltre, per assicurare l’approvvigionamento sempre più sostenibile delle sue bioraffinerie, Eni ha lanciato un progetto di agri-feedstock in alcuni Paesi dell’Africa, che prevede la coltivazione di piante su terreni degradati e quindi non in competizione né con la produzione alimentare, né con le risorse forestali. I nostri biocarburanti sono ottenuti sottoponendo le materie prime a una serie di processi di trasformazione. Quali sono i passaggi? Le materie prime arrivano attraverso navi e autobotti, per poi subire un processo preliminare di una preparazione ovvero un pretrattamento di tipo chimico/fisico in cui vengono rimosse le impurità; poi si passa al processo di trasformazione vero e proprio, all’interno dell’unità nell’unità Ecofining™, cuore della bioraffineria. Viene recuperato anche l’olio usato in cucina o nelle fritture e conferito dai cittadini alle municipalizzate e ai Consorzi deputati alla raccolta. I prodotti che otteniamo sono oli vegetali idro-trattati nei tagli gasolio, GPL e nafta, privi di ossigeno, di aromatici e con caratteristiche in termini di potere calorifico e indice di cetano migliorativi rispetto ai combustibili tradizionali. State progettando impianti gemelli a quello di Venezia? I biocarburanti sono una delle leve strategiche di Eni, e il piano di sviluppo è coerente con gli obiettivi di decarbonizzazione societari; è previsto un incremento di capacità nei prossimi anni in italia e all’estero e una diversificazione dei prodotti, includendo ad esempio il bio jet, alternativa sostenibile per l’aviazione. Che spazio ha il lavoro femminile nella bioraffineria? Io ne sono la responsabile, ma sono diverse le posizioni apicali ricoperte da professionisti di genere femminile in Eni; un esempio sono la mia responsabile di linea e la mia vice. La bioraffineria di Venezia, nata nel 1926, ha una consolidata esperienza industriale che forma ogni giorno giovani uomini e donne. Il nostro è un lavoro operativo e i reparti operano in turni che garantiscono un presidio di 24 ore su 24, 365 giorni all’anno. Il lavoro in produzione oggi più di ieri è aperto alle professioniste, e lo fa in modo inclusivo e senza limitazioni."
"UniCredit, avanti su Grecia e Romania","Il gruppo guidato da Andrea Orcel conferma l’acquisto di una partecipazione del 9% (nel dettaglio l’8,9781%) di Alpha Services and Holdings","2023-11-13","","Credito","Avanza la crescita estera di UniCredit. Il gruppo guidato da Andrea Orcel conferma l’acquisto di una partecipazione del 9% (nel dettaglio l’8,9781%) di Alpha Services and Holdings per la quale aveva presentato un’offerta il 23 ottobre scorso nell’ambito della partnership con Alpha Bank in Grecia e Romania. In particolare, il gruppo bancario italiano Unicredit ha rilevato l’8,9781% di Alpha Services and Holdings, che controlla al 100% Alpha Bank a 1,39 euro per azione. Il prezzo implica un premio del 9,4% sul prezzo ante annuncio registrato alla Borsa di Atene il 20 ottobre scorso e uno sconto dello 0,4% rispetto alla chiusura di venerdì scorso. A vendere la partecipazione è l’Hellenic Financial Stability Fund. Il prezzo per azione corrisponde a un ammontare complessivo di circa 293 milioni di euro. Un passaggio che è stato accompagnato nei giorni scorsi da una trimestrale record. Il gruppo bancario ha chiuso il terzo trimestre del 2023 con un utile netto pari a 2,32 miliardi contro stime di consensus pari a 1,93 miliardi. Nei primi nove mesi l’utile netto ha raggiunto la cifra record di 6,7 miliardi, con un aumento del 67,7% rispetto ai primi nove mesi del 2022. Per il gruppo guidato da Andrea Orcel si tratta dell’11esimo trimestre consecutivo di crescita di qualità e dei migliori primi nove mesi annui, con un RoTE che ha raggiunto il 21,7% nei 9 mesi 23. A questo si affianca un ulteriore miglioramento della guidance finanziaria per il 2023, che vede un incremento del net interest income, ovvero il margine di interesse, ad almeno 13,7 miliardi, che si traduce in ricavi netti superiori a 22,2 miliardi."
"Microsoft, tripla sfida: intelligenza artificiale, cloud e videogiochi","La nuvola informatica motore essenziale per la redditività aziendale.Da inizio anno titolo in aumento del 54%: il rapporto tra prezzo e utili è elevato","2023-11-13","Vittorio Carlini","Quotate Mondo","Un numero dice nulla. Più numeri nel corso degli esercizi finanziari, invece, offrono alcune suggestioni. In particolare sulle strategie aziendali. Così è anche per Microsoft Corp. In tal senso la Lettera al risparmiatore ha analizzato, riguardo agli ultimi 6 esercizi (la società chiude l’anno fiscale a Giugno), le dinamiche delle sue divisioni operative. Queste sono: Productivity and Business process, Intelligent cloud e More personal computing. La prima comprende molteplici fonti di ricavo: dagli abbonamenti per la suite Office 365 a Teams fino al mondo di Linkedin e dei software aziendali gestionali (ad esempio il Customer relationship management). Appannaggio della seconda area, invece, è il business del cloud computing, con la divisione Azure quale protagonista. Al terzo segmento, infine, possono ricondursi: il sistema operativo Window (spesso pre installato nei pc); vari devices; il settore dei videogiochi e quello del motore di ricerca (Bing) e delle news. Ebbene: in generale, negli ultimi sei esercizi, i ricavi e l’utile operativo del gruppo, sono saliti. Il fatturato era 110,36 miliardi di dollari nel 2017-18 e, nel 2022-23, si è assestato a quota 211,915 miliardi. L’operating income, dal canto suo, è passato da 35,085 miliardi (2017-18) a 88,523 miliardi nello scorso anno fiscale. Più nel dettaglio, poi, tutte e tre le divisioni sono cresciute, sia nel giro d’affari che nella redditività. Differente, invece, il passo di marcia delle aree in oggetto. In primis il cloud computing ha accelerato. La sua contribuzione ai ricavi era circa il 29,2% nel 2017-18 e, progressivamente, è salita fino al 41,5% (30/6/2023). La stessa redditività della nuvola informatica ha aumentato d’importanza. Valeva intorno al 32,8% dell’operating income sei esercizi fa e, nell’ultimo anno fiscale, ha generato oltre il 42,7% dell’utile operativo del gruppo. Si tratta di un incremento di circa 100 punti base che mostra come il cloud computing sia diventato un motore imprescindibile della profittabilità dell’azienda di Redmond. Differente, invece, la situazione nella divisione More personal computing. Qui il peso della contribuzione sia al giro d’affari che alla redditività aziendali è andata scemando. Nel 2017-18 l’area in oggetto valeva intorno al 38,3% del fatturato mentre, attualmente, incide per circa il 25,8% (24,18% nel primo quarter del 2023-24). Il peso sull’Operating income, seppure in ripresa nel periodo tra inizio Luglio e fine Settembre 2023, è calato al 18,6% (era oltre il 30,2% nell’anno fiscale 2017-18). Più, o meno, stabile infine il mondo di Productivity and Business Processes. In questo caso, da una parte, l’incidenza sul giro d’affari complessivo è rimasta praticamente la medesima (circa il 32%); e, dall’altra, il peso sulla profittabilità operativa è salito dal 36,9 (2017-18) al 38,6% (2022-23). Insomma: i numeri segnalano, da un lato, la volata del cloud; e, dall’altro, la minore rilevanza, in termini relativi su ricavi ed Ebit aziendali, del More personal computing. Certo: i dati, come per tutte le altre divisioni, sono reported. Quindi eventi, od operazioni, straordinari alterano il valore segnaletico delle singole percentuali (basta pensare, prospetticamente, all’acquisizione di Activision Blizzard nei videogiochi). Inoltre: alcune aree comprendono attività molto diverse. Quindi, all’interno delle medesime, alcuni segmenti possono muoversi in controtendenza rispetto alla stessa complessiva divisione. E, tuttavia, simili considerazioni non cambiano la validità degli andamenti di fondo. Fin qua alcune suggestioni sui trend delle divisioni. Quale, però, la motivazione di queste dinamiche? Riguardo alla nuvola informatica, al di là della qualità tecnologica, «Microsoft - spiega Giacomo Calef, country manager Italia di NS Partners - ha sfruttato l’ampia base di clienti esistenti, in particolare quelli aziendali». Una condizione la quale, analogamente ad altri settori in cui opera il gruppo, «garantisce una più facile osmosi - rispetto ai concorrenti - dei nuovi prodotti verso il mercato». Sennonché il risparmiatore rimarca un aspetto. Vero! Microsoft, nel cloud computing ha una market share, a fine giugno scorso, intorno al 22% (per Statista è al secondo posto dopo Amazon con il 32%). E, tuttavia - come confermano alcuni esperti - da una parte l’incertezza economica ha indotto la frenata degli investimenti delle imprese, e quindi, della domanda dello stesso cloud; e, dall’altra, la concorrenza nel comparto è spietata. Di conseguenza, per la nuvola informatica di Microsoft potrebbero non essere tutte rose fiori. I dubbi non sono da tutti condivisi. Dapprima, proprio «nell’ultimo quarter - dice Teias Dessaoi, technology analyst di Global X - il cloud di Microsoft ha riaccelerato». Al 30/9/2023 l’ Intelligent cloud ha generato 24,259 miliardi di dollari di ricavi (+19,3% rispetto all’anno prima) e un operating income di 11,75 miliardi (+30,9%).«Un trend - va sottolineato - spinto dalla richiesta di Intelligenza artificiale As -a-services». Non solo. «La società- aggiunge Calef - è uno dei principali fornitori di questi servizi a livello globale». La sfida per la leadership resta difficile, «ma Microsoft è ben posizionata per mantenere un ruolo di primo piano nel segmento in oggetto». Già il segmento in oggetto. Quello della nuvola informatica, per l’appunto, è molto influenzato dalla star di Wall Street del 2023: l’Artificial intelligence (Ai). Un ’Ai la quale è ben presente nel business aziendale. Il ceo Satya Nadella, nella conference call sui dati dell’ultimo trimestre, ne ha sottolineato la trasversalità e pervasività nei diversi prodotti e settori del gruppo. Basta ricordare, tra gli altri, Office 365 Copilot o lo stesso Azure OpenAI. A fronte di un simile contesto, e visto che spesso l’enfasi sull’Intelligenza artificiale è anche finalizzata al semplice marketing, il risparmiatore domanda: l’uso dell’Intelligenza artificiale da parte di Microsoft si trasforma realmente in flussi di cassa? Ubs, in un report, sottolinea che l’utilizzo dell’Artificial intellicence spinge, ad esempio, l’uso di potenza computazionale e quindi dei servizi , e ricavi, di Azure. Non solo: i nuovi algoritmi permettono di semplificare, e tagliare i costi, dello sviluppo dei codici software. Il che aiuta aree del business quali GitHub. «Inoltre - sottolinea più in generale Calef - l’integrazione di OpenAi nel prodotti aziendali da un forte vantaggio competitivo a Microsoft ». Senza dimenticare, peraltro, «come la diffusione dell’Ai generativa dia la possibilità di realizzare soluzioni maggiormente personalizzate e, quindi, attivare un solido e più ampio rapporto con i clienti». Insomma: per gli esperti la monetizzazione dell’Ai, da parte di Microsoft, è stata avviata. Ma non è solo questione di nuvola informatica e Intelligenza artificiale. Altro fronte - ovviamente unitamente a quello del Productivity and Business process dove la stessa Ai recita un ruolo rilevante - è costituito dai videogiochi (inseriti nella divisione More personal computing). Di recente è arrivato l’ultimo ok - quello dell’antitrust britannico - allo shopping da 69 miliardi di dollari ad opera di Microsoft su Activition Blizzard (esclusi i diritti di streaming sul cloud). «Si tratta di una mossa - afferma Carlo Del Luca, capo dell’AM di Gamma Capital Markets - strategicamente sensata, anche se non priva di rischi». Finora la società, da un lato, «è stata criticata per non avere tenuto il passo di Sony e Nintendo nella qualità dei game»; e, dall’altro, «di avere trascurato il settore mobile». Adesso, però, con Activision il gruppo può rafforzare il progetto Xbox, «avvantaggiandosi in termini di “time to market”» e non solo. «Dopo l’M&A e grazie a Xbox Game Pass (sorta di abbonamento ai giochi sulla piattaforma del gruppo, ndr) Microsoft potrebbe conquistare quote di mercato». La società, a fronte di minori costi e grazie ai nuovi giochi, «sarebbe in grado di attirare ulteriori clienti/utenti e gruppi di “creators”». Dal che il business di Microsoft Xbox, «sfruttando il meccanismo degli abbonamenti, crescerebbe». In un comparto, va rimarcato, che nel 2023 è stimato oltre 243 miliardi di dollari. Infine, le quotazioni di Borsa. Microsoft, negli ultimi tempi, è cresciuto molto e da inizio anno il titolo è in aumento del 54% (chiusura del 10/11/2023). Anche per questo, da una parte, il rapporto tra prezzo e utili (attualmente circa 34 volte) è superiore - a detta di Seeking Alpha - alla media del settore; e, dall’altra, è il valore più alto - secondo il terminale Bloomberg - degli ultimi 12 esercizi. Ciò detto, «i dati di bilancio - afferma Calef - inducono a pensare ci sia spazio per un rialzo di ricavi e margini, tali da giustificare il premio in Borsa». «Più in particolare, poi - fa da eco De Luca -, scontando gli utili a due anni, l’azienda non appare così cara». Attenzione, però! Vista la corsa del Nasdaq e le prospettive sui tassi da parte della Fed l’investitore fai-da-te deve usare cautela e prudenza. L'andamento del titolo"
"La Cina autarchica ha fame di metalli, nel rame è già al 45% della quota globale ","Si dividono sempre più le linee di produzione mondiali e Pechino ha bisogno di scorte. Siamo solo all’inizio, per il metallo rosso la previsione entro il 2027 è di un altro 47 per cento.","2023-11-13","","Catene di approvvigionamento","Chi fa da sè, con quel che segue. La Cina si è mossa sul versante dell’autarchia da tempo, anche per prevenire gli shock legati ai contrasti e alle frizioni con i Paesi Occidentali. C’è da garantire la transizione energetica mondiale e stoppare la concorrenza straniera anche nello sviluppo di nuove tecnologie. Per questa ragione Pechino inizia a fare incetta di rame, seguiranno il litio, il cobalto e il nichel, utilizzati nelle batterie dei veicoli elettrici. La costruzione di nuove fonderie servirà a produrre il metallo rosso necessario. Va bene l’autarchia, ma ricordiamo anche quanto ha dichiarato pochi giorni fa Kai-fu Lee, l’inventore di 01.AI, start up unicorno dell’intelligenza artificiale cinese, risorsa aperta la mondo intero: per partire (e continuare) abbiamo fatto incetta di semiconduttori. Come dire la produzione in casa, oggi, non può soddisfare le esigenze del futuro. Ma si può iniziare facendo scorte. Per il rame si assiste al rapido aumento della capacità, unanovità che introduce una nuova dinamica in un mercato che per 20 anni è stato guidato in gran parte da quanto gli acquirenti cinesi sono disposti a pagare. Il Paese importerà ancora quantità crescenti di rame, ma più come minerale, materia prima, piuttosto che come metallo raffinato. «Come tutti i Paesi, la Cina ha un bisogno strategico di rame, in particolare con la crescita delle applicazioni di energia verde, e la Cina - dice Craig Lang, analista di CRU Group. - al pari di tutti gli altri, vuol garantirsi l’autosufficienza». Il rame sarà il prodotto apripista di questa nuova tendenza. Secondo Carlos Risopatron, direttore economico dell’International Copper Study Group, la capacità di fusione del rame della Cina aumenterà di un altro 45% entro il 2027, rappresentando il 61% dei nuovi impianti previsti in tutto il mondo in quel periodo. Secondo CRU Group, invece, la Cina rappresenterà circa il 45% della produzione globale di rame raffinato. Si prevede che la domanda di rame in Cina cresca del 5% quest’anno, mentre Goldman Sachs, dal canto suo, ha indicato il rame come una delle principali materie prime da scegliere per il prossimo anno in un «robusto contesto di domanda verde». Pechino ha allungato il raggio di azione su mezzo mondo, in primis le miniere anche di rame dei Paesi dell’America Latina sui quali ha un grande ascendente. Non si può negare che l’Operazione Copper non sia stata adeguatamente preparata."
"Inquinamento: la Corte Europea dei diritti dell’Uomo condanna l’Italia "," Massimo Tortorella, presidente Consulcesi: “Sentenza storica: da Europa diritto a vivere in un ambiente salubre anche senza danno alla salute”. Da Europa un messaggio positivo anche per i nostri 600 mila richiedenti: forti analogie con la nostra azione collettiva Aria Pulita","2023-11-13","","NEWSLETTER","Roma, 7 novembre 2023 – «Una sentenza storica, un nuovo e fondamentale passo per il riconoscimento definitivo del diritto a nascere e a vivere in un ambiente salubre». Commenta così il Presidente Consulcesi Massimo Tortorella il ricorso presentato innanzi alla Corte di Strasburgo da alcuni cittadini italiani che si è concluso proprio in questi giorni con la condanna dell’Italia. Con questa pronuncia, prosegue Tortorella, la Corte Europea ci sta dicendo qualcosa di innovativo e molto importante: «non dobbiamo aspettare di ammalarci o addirittura di morire di tumore o di altre malattie correlate all’inquinamento, ma abbiamo il diritto di vivere in un ambiente sano ora; e se questo non accade, la responsabilità è principalmente delle Istituzioni». La pronuncia (Corte EDU, Sez. I, 19 ottobre 2023 n. 35648/10) si riferisce al ricorso presentato dai residenti di alcune città campane interessate a partire dal 1994 da una grave emergenza rifiuti che si era protratta nel tempo, causando gravi disagi a tutta la popolazione delle zone interessate.«Dall’Europa continuano ad arrivare messaggi concreti, forti e chiari alle Istituzioni nazionali, chiamate ad assumersi la responsabilità di garantire a ogni cittadino il diritto fondamentale di vivere in un ambiente sano – prosegue il Presidente di uno dei principali network legali con esperienza più che ventennale in materia di violazioni comunitarie - Non è stato necessario, per condannare l’Italia, dimostrare la sussistenza di danni nel caso concreto, ma sono stati portati a supporto della tesi dei ricorrenti numerosi ed autorevoli studi scientifici che hanno evidenziato tutti i potenziali pericoli che un’esposizione prolungata a fattori inquinanti può causare».È chiara, dunque, la strada che le Istituzioni europee hanno intrapreso per rendere sempre più efficaci le politiche di tutela dell’ambiente messe in atto dagli Stati. Questa sentenza segna un momento fondamentale di attribuzione delle responsabilità delle Istituzioni, anche qualora non siano riscontrabili danni concreti alla salute. Le Istituzioni sono, infatti, obbligate a garantire e tutelare la qualità della vita di tutti i cittadini.«Dall’ Europa arriva un messaggio positivo anche per i nostri 600 mila richiedenti all’azione collettiva Aria Pulita. Non si tratta più solo di ottenere un risarcimento per il tempo in cui si è stati esposti ad aria inquinata, ma anche di indurre le istituzioni a mettere in atto politiche mirate a rendere più sano l’ambiente in cui viviamo» conclude Tortorella. Per aderire all’azione collettiva, basta dimostrare, attraverso un certificato storico di residenza, di aver risieduto dal 2008-2018 in uno o più dei 3.384 comuni e città italiane candidabili all’azione collettiva Aria Pulita e gli stessi per i quali la Corte di Giustizia Europea ha multato l’Italia per violazione del superamento dei valori soglia di polveri sottili (Pm10) e biossido d’azoto (NO2). In totale sono oltre 40 milioni le persone che possono richiedere, tramite l’iniziativa legale di Consulcesi, un risarcimento per aver respirato aria insalubre. Per scoprire se e come partecipare all’azione collettiva, Consulcesi mette a disposizione il sito di Aria Pulita: www.aria-pulita.it.  "
"Dal dimensionamento ad Agenda Sud, le ultime novità sulla scuola","In manovra circa 200 milioni per il piano anti dispersione nel Mezzogiorno. Con il decreto Caivano norma per derogare al numero di alunni per alleggerire il dimensionamento.","2023-11-13","","Lotta agli abbandoni","Tra manovra e ultimo decreto Caivano arrivano diverse novità per la scuola, in particolare su Agenda Sud e dimensionamento. Complessivamente, in legge di Bilancio, oltre ai fondi per i rinnovi dei contratti pubblici e l’una tantum di fine anno, di cui ne beneficeranno anche docenti e personale scolastico, si stanziano altri 200 milioni circa per potenziare il programma Agenda Sud. Con il decreto Caivano invece si prova a mettere una pezza al piano di dimensionamento della rete scolastica avviato, su input del Pnrr, dal governo Meloni. In attesa di capire come la Corte costituzionale si pronuncerà sulla vicenda, dopo che il Consiglio di Stato ha accolto l’impugnativa del ministero guidato da Giuseppe Valditara. Ma procediamo con ordine. Sul dimensionamento l’attuale scadenza è fine novembre, e prevede una riorganizzazione della rete scolastica, con un contingente di presidi e di direttori amministrativi decisi dal ministero. Dopo sentenze di diverso avviso è intervenuto il Consiglio di Stato che ha evidenziato come nella comparazione tra i contrapposti interessi sia necessario sospendere l’esecutività dell’ordinanza del Tar Campania (che aveva dato torto al Mim) in quanto la sua esecuzione pregiudicherebbe in modo irreversibile le procedure amministrative attualmente in corso in tutte le regioni italiane per consentire il corretto dimensionamento della rete scolastica e, quindi, il regolare avvio delle attività didattiche nel rispetto delle tempistiche imposte dagli obblighi assunti dall’Italia in sede europea. Si attende ora la pronuncia della Corte costituzionale. Nel frattempo un emendamento di maggioranza al decreto Caivano licenziato nei giorni scorsi dal Senato ha previsto che, per il prossimo anno scolastico, gli Usr possano derogare al numero minino di alunni per classe negli istituti del Sud delle piccole isole, dei comuni montani e delle aree abitate da minoranze linguistiche, nei contesti di disagio giovanile o caratterizzate dalla presenza di alunni con fragilità negli apprendimenti. Una mossa per “salvare” come autonome queste piccole scuole e dribblare il dimensionamento. Ma anche per non depotenziare l’Agenda Sud appena partita. In manovra poi si dispone la proroga dei contratti temporanei di personale ausiliario e a termine per il supporto nella realizzazione dei progetti finanziati dal Pnrr in quanto soggetti attuatori e per il contrasto alla dispersione scolastico. L’allungamento è fino al 15 aprile 2024, e lo stanziamento previsto è di poco più di 50 milioni di euro. Una boccata d’ossigeno specie le per scuole meridionali, spesso in difficoltà. Un’altra iniezione di fondi aggiuntivi riguarda il potenziamento dell’organico docente per l’accompagnamento dei progetti pilota del piano Agenda Sud. Per il 2024 si stanziano 3,3 milioni; per il 2025 si sale a 10 milioni. Altri 40 milioni serviranno per garantire la continuità delle azioni e delle iniziative a supporto degli studenti, anche coinvolti in iniziative di rete, delle scuole situate sempre nelle regioni Abruzzo, Basilicata, Calabria, Campania, Molise, Puglia, Sicilia e Sardegna, volte a rafforzare le competenze di base dei ragazzi e a promuovere: misure di mobilità studentesca per esperienze fuori contesto di origine, l’apprendimento in una pluralità di contesti attraverso modalità più flessibili dell’organizzazione scolastica e strategie didattiche innovative, o il supporto socio-educativo. Sempre in manovra, arriva anche il rifinanziamento pari a 42 milioni di euro per ciascuno degli anni 2024 e 2025 del fondo che valorizza i docenti impegnati nelle attività di tutor, orientamento, coordinamento e sostegno della ricerca educativo-didattica. Modalità e criteri di utilizzo di queste risorse dovranno essere decise in sede di contrattazione collettiva. Tra i criteri dovrà essere assegnata comunque priorità alle attività svolte nell’ambito di Agenda Sud. "
"Tashkent, nostalgica capitale del sogno modernista ","Con il suo eccezionale patrimonio di edifici brutalisti la capitale uzbeka scommette sul suo inserimento nell’UNESCO World Heritage Lists","2023-11-13","","Reportage di viaggio","TASHKENT. Partire per Tashkent, la capitale del moderno Uzbekistan, le cui consonanti ravvicinate intimoriscono quasi per la durezza del suono, pensando ad un’altra, “Samarcanda”, la città mitica fin dall’evocativo e soave nome, con le sillabe in “a” che si ripetono dolci e la dentale a serrarne la sequenza che, come in un sogno, si compone di immagini di sontuose madrasse e svettanti minareti, o di antiche carovane sulla via della seta. Sa-mar-can-da, ovvero niente di più lontano dalla capitale. Eppure il consiglio, fin da principio, è uno solo: dimenticate Samarcanda, assai rimaneggiata da ricostruzioni e restauri, perché è Tashkent la sorpresa dell’Asia centrale di cui innamorarsi. Sì, è così. Fermatevi in questa metropoli, misteriosa e affascinante “urbe sanguemisto”, anfibia sirena dal cuore russo e animo asiatico. Senza fretta, fatevi trascinare dai dedali delle sue vie e…oltrepassato quel che resta della vecchia mahallah – già protetta dall’Unesco, con le case basse di mattoni - è fra i suoi curatissimi parchi e larghi viali, un po’ moscoviti un po’ grand boulevard, che si trovano alcune fra le più interessanti e affascinanti costruzioni moderniste dello scorso secolo: brutaliste delizie d’Asia. Tanto per cominciare il nostro tour modernista, partiamo con il State Museum of History of Uzbekistan, ovvero quello che fu il glorioso Museo Lenin. Si erge come un tempio greco questo storico edificio del 1970 di Yevgeny Rozanov and Vsevolod Shestopalov, a cui si accede attraverso una monumentale scalinata, che è quasi un’ascensionale via sacra. A sovrastare gli astanti, fra i marmi bianchi a profusione, è il complicato ed elegante motivo a “ intaglio” di pieni e vuoti di luce, che gran parte avrà nelle successive architetture: uno splendido unicum che farà scuola! Ancora un richiamo alla più classica fra le architetture greche, gigante e mirabile rocco di colonna dorica, è il Panoramic Cinema. Edificato nel 1964 su progetto degli architetti Vladimir Berezin, Sergo Sutyagin, Yury Khaldeyev, Dmitry Shuvayev, costituisce uno dei più begli esempi di architettura modernista sovietica. Con i suoi 2300 posti a sedere, e la piazza antistante a fargli da cornice, costituisce una delle immagini imprescindibili di questa città. Appena al confine con il perimetro del Cinema un altro edificio assolutamente da preservare, il Tashkent Television Center (National Television and Radio Company of Uzbekistan), eretto nel 1977 e interamente adornato da un colossale mosaico geometrico. Imperdibile, anche lo State Museum of Arts of Uzbekistan presentava un design davvero innovativo, che purtroppo è stato incapsulato da una controfacciata, che è “in attesa di essere rimossa”, come ci spiega Gayane Umerova, Direttore della Art and Culture Development Foundation della Repubblica dell’Uzbekistan. “Sono circa 40 gli edifici modernisiti di questa città da preservare. Siamo già avanti nel progetto che ha visto prima l’opera i classificazione in vista della preservazione, e in particolare questo Museo verrà restaurato nei prossimi due anni”. E si tratta di un vero gioiello, a firma degli architetti Abdulov, Nikiforov and Rozenblyum, edificato nel 1974, si presentava come un gigante dal volume cubico, con le facciate dalle linee rigorose, ripartite in molteplici “quadrati” su telai metallici. Gli interni sono rimasti intatti e, in attesa del lavoro di restituzione delle facciate originali, vi si possono ammirare le collezioni sia di arte asiatica, sia di arte occidentale. Dicevamo che sono una quarantina i muti testimoni della furia modernista che ha mirabilmente segnato e stravolto per sempre il tessuto urbano di questa città. Eccoci allora ad un’altra tappa imprescindibile: la stazione del metrò dedicata ai cosmonauti, Kosmonavtlar, e inaugurata nel 1984, in onore di Vladimir Dzhanibekov, il primo astronauta uzbeko. Qui si viene investiti dalla lunga lama di luce che filtra tra le decorazioni sospese di vetro, a rappresentare la via lattea, mentre l’intera superficie della stazione è incrostata di decorazioni nei toni dell’azzurro e del blu oltremare, a rappresentare lo spazio sconfinato che si dissolve nell’oscurità. Alle pareti anche 12 medaglioni affrescati che, a partire dal volo di Icaro, narrano delle imprese umane alla conquista dello spazio, con un medaglione in particolare dedicato al primo cosmonauta, Yuri Gagarin, uno a Valentina Tereshkova, la prima donna a viaggiare nello spazio, e un altro a Ulugh Beg, il grande sultano e astronomo di Samarcanda. Uno spazio metafisico, quasi un mitologico antro, che più che guardare al futuro impressiona per la sensazione che inspira di nostalgia e malinconia. Indispensabile è poi raggiungere Amir Temur Square per ammirare il magnifico e imponente Uzbekistan Hotel, vera e propria icona della capitale, con il suo fitto reticolo di cemento ombreggiante, che richiama il tradizionale schermo panjara dell’Asia centrale, a segnarne l’elegante facciata. Per non dire del colorato e profumatissimo Chorsu Market, “ispirato - come ci spiega in anteprima la nostra guida d’eccezione, lo storico e studioso Boris Chukhovich - ancora una volta ad una architettura classica, il Pantheon di Roma, come è emerso da documenti che ho avuto modo studiare recentemente”. Non sorprende dunque che la Tashkent più internazionale e orgogliosa del proprio passato, e delle magnifiche architetture moderniste che ne segnano lo skyline e le prospettive, punti a far inserire la capitale nell’UNESCO World Heritage List. Architetti come l’olandese Rem Koolhaas o gli italiani Davide Del Curto e Nicola Russi hanno illustrato nel corso della Conference on Preservation of Modernism le potenzialità e le necessità improrogabili di tutela di un così vasto patrimonio architettonico. “Occorre prima di tutto sapere e decidere quanto di autentico deve essere preservato e restaurato” dice Koolhaas al pubblico della capitale riunito nel Museo di Stato. Ora finalmente lista dei monumenti non manca, ma occorre fare presto e bene: perché se la forza distruttiva del terribile terremoto del 1966 ha sconquassato la capitale, cancellando per sempre testimonianze del passato di questa città, i rifacimenti post caduta dell’Urss in chiave “islamica”, con roboanti archi e colonne un po’ dovunque, hanno occultato, quando non si è demolito per sempre, numerosi preziosi manufatti modernisti. Ecco perché Tashkent non ha tempo da perdere. Questa città e’ una raffinata meta unica nel suo genere: imperdibile per chi ama le architetture del ’900 e non solo. Per il sottoscritto è stata una vera sorpresa, molto più di Samarcanda e di Bukhara, che pure sono città agognate da sempre per qualsiasi viaggiatore. Se poi vi capiterà l’occasione di oltrepassare l’ingresso del Friendship of People Palace, salite a visitarne l’immensa sala da circa 6000 posti a sedere: ad inaugurarlo nel 1980 venne Leoníd Il’íč Bréžnev; e tra quelle poltrone di velluto rosso sembra di rivivere i fasti oceanici delle adunate politiche di anni ormai remoti - in colbacco e con divise cachi adornate di orgogliosamente lucide medaglie in bella vista - i cui echi lontani fra queste mura paiono ancora poter risuonare, nel bene e nel male dei corsi della Storia. Perché gli imperi crollano, mentre molti fra i loro più altisonanti monumenti restano anche malconci, ma indomiti, a sfidare il tempo. Questa è Tashkent: emblematica, malinconica, sublime, monumentale testimone di un mondo che fu. E non è forse questo il potere inscalfibile di certe architetture? "
"“Wellbeing”: come vivere con serenità la rivoluzione digitale ","Dal Sole 24 Ore, un libro che nasce con il fine ultimo di spiegare alle aziende le “regole del gioco” per affrontare le diverse sfide della rivoluzione digitale","2023-11-13","","Il libro ","In edicola per un mese da sabato 11 novembre e in libreria dal 17 novembre il nuovo libro di Alessio Carciofi - professore universitario ed esperto di marketing & digital wellbeing - dal titolo “Wellbeing. Il futuro umano e digitale del benessere”, edito da Il Sole 24 Ore. Un libro che nasce con il fine ultimo di spiegare alle aziende le “regole del gioco” per affrontare le diverse sfide: dall’accelerazione costante all’essere sempre connessi, dalla percezione della mancanza di tempo alla necessità di attrarre talenti.«Viviamo oggi in un mondo che ci vuole sempre più iperconnessi, veloci ed efficienti, un luogo dove la fatica mentale è diventata parte della quotidianità, dove il tempo non è mai abbastanza e lo stress è in costante aumento. Ritrovare una forma di benessere è una sfida universale che coinvolge tutti - manager, responsabili delle risorse umane, dipendenti, persino lavoratori autonomi - sia nella dimensione privata sia in quella lavorativa», afferma Alessio Carciofi, Autore, Docente & Senior Advisor in ESG & Corporate Wellbeing.  «Spesso, dopo i miei interventi e dopo lo spaesamento iniziale, mi viene chiesto: “Dove posso saperne di più?”. Ecco, il libro “Wellbeing. Il futuro umano e digitale del benessere” nasce per cercare di rispondere a questa domanda. Oggi soffriamo di FOMO (fear of missing out) e questa nostra paura di perderci qualcosa ci porta a voler conoscere, a voler andare in profondità delle cose, quindi spesso la gente si chiede “Come posso fare?” e questa domanda è inevitabilmente legata a un’altra: “Ce la posso fare?”. Con “Wellbeing. Il futuro umano e digitale del benessere” rispondo a questa domanda e la risposta è sì, ce la possiamo fare, solo che nessuno ci insegna le regole del gioco».  Il libro “Wellbeing. Il futuro umano e digitale del benessere”, che sarà disponibile anche in formato e-book su tutte le principali piattaforme, vuole essere una guida che fornisce gli strumenti, le conoscenze, le competenze e i racconti per un percorso di crescita, volto a trovare un equilibrio nella propria vita e dimostrare come benessere, produttività e risultati siano strettamente collegati. Al suo interno tratta di vari temi: dal futuro del lavoro con l’avvento dell’Intelligenza Artificiale alla bufala del Multitasking, dal pericolo del micromanagement  a quello del Wellbeing washing, dalla gestione del tempo e delle energie alla necessità di riposare. «Siamo giunti a una rivoluzione umana del benessere che ci dimostra che le nostre vite non sono destinate a ruotare soltanto attorno al mondo del lavoro, dove l’equilibrio, la salute e il benessere sono le stelle guida. Ho voluto raccogliere esperienze personali, dalle aule universitarie agli incontri in aziende, dati, numeri e recenti scoperte scientifiche per cercare di rendere accessibile persino ai più scettici il concetto di benessere», afferma Carciofi.  All’interno del libro si trovano anche 21 consigli per vivere con serenità il digitale e navigare verso un futuro più sano e consapevole a fianco della tecnologia, strumento che ha portato grandissimi vantaggi, ma che allo stesso tempo può risultare un pericolo se non gestito con senso e conspaevolezza. Il libro è preordinabile al seguente link.  "
"Al figlio del gioielliere Veronesi ucciso 50mila euro dopo 10 anni: «Lo Stato dovrebbe dare molto più aiuto»","Indignato il figlio del gioielliere ucciso nel corso di una rapina il 21 marzo 2013 nel suo negozio in via dell’Orso, nel centralissimo quartiere di Brera a Milano. Il suo assassino lo colpì oltre 40 volte con un cacciavite e una mazzetta","2023-11-13","","I legali faranno ricorso alle corti europee","Cinquantamila euro come risarcimento per l’uccisione del padre. É indignato Giorgio Veronesi, il figlio del gioielliere Giovanni Veronesi, ucciso nel corso di una rapina il 21 marzo del 2013 nel suo negozio in via dell’Orso, nel centralissimo quartiere di Brera a Milano. Il suo assassino lo colpì oltre 40 volte con un cacciavite e una mazzetta. Secondo Giorgio Veronesi lo Stato a chi si trova nella stessa sua situazione «dovrebbe offrire molto, molto più aiuto». «Questo indennizzo di 50mila euro lo trovo inadeguato, chi è stato condannato ha avuto una condanna a mio parere lieve, l’ergastolo in primo grado, ridotti a 30 anni - ha spiegato ai microfoni del Tg3 -. Quest’uomo ha rubato mille oggetti che erano 30 anni di lavoro di mio padre». «Io sto pensando alle persone che hanno subito reati come quelli che ho subito io e che non hanno una sicurezza economica, la famiglia non ha più un reddito fisso, ha dovuto vendere l’attività. Dallo Stato dovrebbe avere molto, molto più aiuto», ha concluso. Ora a distanza di oltre dieci anni, al figlio del gioielliere ucciso è arrivato dal giudice civile di Roma un indennizzo di 50mila euro, una cifra definita “irrisoria” dai suoi legali. Ivan Gallo, tecnico che era stato da poco licenziato dalla società che si occupava anche del sistema di sorveglianza della gioielleria di Veronesi, fu preso dai carabinieri alcuni giorni dopo in Spagna, a Marbella. Venne condannato all’ergastolo e poi a trent’anni con motivazioni durissime: si era «mostrato totalmente insensibile all’orrendo omicidio commesso», dimostrando «assoluta indifferenza rispetto ai gravi delitti commessi». Gallo approfittò della conoscenza del gioielliere per entrare nel negozio e lo uccise in modo brutale. Il delitto suscitò una grande impressione nel capoluogo lombardo per la sua efferatezza. Nella sentenza con cui condannò l’uomo all’ergastolo il giudice scrisse che prima di essere catturato dalle Forze dell’ordine, l’uomo passò «le serate piacevolmente assumendo sostanze stupefacenti e dedicandosi ad attività ludiche», facendo «progetti per il suo futuro». Il movente della rapina era «il desiderio di racimolare il denaro necessario a recarsi in Spagna in visita alla figlia». Arrivato a Marbella, però, non si era «dedicato solo alla figlia - sottolineò il giudice -. Un suo amico che vive lì ha riferito a un comune amico che la sera in cui era arrivato era stato visto al porto ’tutto fatto’ e mentre ’giocava a freccette con un altro tossico». Per aver ritardato l’introduzione di un “sistema adeguato ed equo” per risarcire i famigliari delle vittime dei reati violenti quando i loro autori non risarciscono il danno, l’Italia nel 2016 era corsa ai ripari prevedendo un indennizzo, che aveva provocato non poche polemiche, di 7.200 euro per l’omicidio volontario che salivano a 8.200, ma solo per i figli della vittima. Nel 2019 l’importo era stato aumentato: 50mila euro e fino a 60mila ai soli figli se il delitto era stato commesso dal coniuge o da persona legata da relazione affettiva. Il figlio di Veronesi, assistito dagli avvocato Claudio Defilippi e Gianna Sammicheli ha ottenuto la condanna dello Stato italiano «e per esso la Presidenza del Consiglio» al pagamento della somma che, però i legali ritengono “irrisoria” anche a fronte di una provvisionale di 400mila euro di risarcimento che era stata stabilita dai giudici milanesi e che Gallo non pagò mai. I legali faranno ricorso in appello e si rivolgeranno anche alle Corti europee di Giustizia e dei Diritti dell’uomo e sottolineano come altri Paesi europei risarciscano i famigliari delle vittime con ben altre cifre. In Germania si arriva a un milione di euro, in Francia a 800 mila. E in appello potrebbero anche sollevare un’eccezione di costituzionalità della legge italiana, perchè, secondo l’avvocato Defilippi, di queste “storture” deve farsi carico il legislatore. "
"Borse europee in rialzo. Milano la migliore trainata da  Mps dopo upgrade di Fitch","Wall Street fiacca dopo il taglio di outlook sul rating Usa di Moody's. In settimana attesa per i dati sull'inflazione americana. Gas naturale in calo, sale il prezzo del greggio. Spread in discesa","2023-11-13","Chiara Di Michele, Stefania Arcudi","La giornata dei mercati","(Il Sole 24 Ore Radiocor) - Le Borse europee proseguono positive, con Milano che arriva a guadagnare oltre un punto, mentre Wall Street è fiacca dopo il taglio dell'outlook sul rating americano operato da Moody's (ha confermato la AAA ma ha abbassato appunto l'outlook da stabile a negativo). I mercati guardano già ai dati sull'inflazione Usa di ottobre che saranno diffusi martedì ma la mattina è stata in rialzo soprattutto grazie ai bancari. Proprio gli istituti di credito stanno spingendo Piazza Affari, la migliore dopo una settimana sottotono, vede un FTSE MIB in buon progresso a seguito di Fitch che venerdì   ha confermato la ""pagella"" sul debito sovrano italiano (BBB con outlook stabile, cosa che sta sostenendo tra le altre cose il comparto bancario). Più contenuto il rialzo di Amsterdam (AEX), Londra (FT-SE 100) e Madrid (IBEX 35) e soprattutto di Francoforte (DAX 40) e Parigi (CAC 40). Andamento in lieve calo per Wall Street. I tre maggiori indici sono reduci da due settimane positive, ma diversi fattori mettono a rischio il prolungamento della serie. Prima di tutto, sarà la prima seduta dalla decisione di Moody's - annunciata venerdì, dopo la chiusura dei mercati - di tagliare l'outlook sul credito statunitense a negativo; l'agenzia ha riaffermato il rating 'Aaa', ma ha dichiarato che la politica fiscale e le disfunzioni politiche a Washington pongono dei rischi. In settimana, poi, sono attesi i dati sui prezzi al consumo, i prezzi alla produzione e le vendite al dettaglio, che daranno indicazioni alla Federal Reserve sulle prossime mosse da compiere sui tassi d'interesse, dopo che il presidente Jerome Powell ha detto di non essere sicuro che la Banca centrale abbia fatto abbastanza per riportare l'inflazione verso il 2%. Oltre il 90% delle società sullo S&P 500 ha pubblicato la trimestrale ed emerge che gli utili sono cresciuti in un anno del 6,3%, con i ricavi in rialzo dell'1,4%. Attenzione rivolta anche a Washington, dove il Congresso dovrà cercare di evitare un parziale shutdown - ovvero lo stop alle attività governative non essenziali - approvando una legge per finanziare il governo nel breve periodo. Sull'azionario, il titolo di Boeing corre nel premercato, dopo che il colosso aerospaziale ha reso noto che la compagnia aerea Emirates ha effettuato un ordine di 95 aerei, per un valore complessivo pari a 52 miliardi di dollari; inoltre, la Cina valuta la possibilità di riprendere gli acquisti di Boeing 737 Max.  A Milano corre in vetta al listino Banca Mps dopo l'upgrade sul rating operato da Fitch, che ha alzato di due gradini il giudizio sulla banca senese, seguita da Banca Pop Er e Banco Bpm. Vivaci anche Unicredit, che ha confermato l'acquisto del 9% della holding di Alpha Bank, e Mediobanca che ha iniziato il programma di acquisto di azioni proprie. Rialzo vicino al 3% per Unipol dopo i conti trimestrali e per Telecom Italia con i broker fiduciosi sull'esecuzione della cessione della rete a Kkr. Fuori dal Ftse Mib sottotono Acea, balzo su Euronext Growth Milan per Illa sui passi avanti nelle operazioni di ristrutturazione finanziaria. Sul mercato valutario, il cambio tra euro e dollaro sfiora quota 1,07 (1,0694 dagli 1,0670 di venerdì). Lo yen è al minimo dell’anno verso dollaro, aumentando il rischio di un intervento delle autorità nipponiche sui mercati: il rapporto si assesta intorno ai 151,70. Sul fronte dell'energia, continua la fase di recupero del Brent, dopo una mattina di prese di profitto, in una giornata caratterizzata da una certa debolezza per gran parte delle altre materie prime, in particolare per i metalli industriali e preziosi. Così i contratti sul Brent in scadenza a gennaio si attestano intorno agli a 81 dollari al barile, mentre il Wti di pari scadenza a 77 dollari al barile. Gas naturale in calo a 45,4 euro al megawattora.  In lieve ribasso lo spread tra i BTp e i Bund in avvio di settimana sul secondario telematico Mts. In apertura il differenziale di rendimento tra il BTp decennale benchmark (Isin IT0005518128) e il pari durata tedesco si e' ridotto a 183 punti base dai 185 punti base del closing di venerdì. Il rendimento del decennale italiano si attesta al 4,55% dal 4,56% dell'ultimo riferimento.   "
"Addio mia bella Napoli: Garcia a un passo dall’esonero ","Tutto gira perchè questo campionato, definitivamente svanito il grande sogno del Napoli, diventi un lungo testa a testa tra Inter e Juve","2023-11-13","Dario Ceccarelli","Il Graffio del lunedì ","Mettiamoci il cuore in pace. Tutto gira perchè questo campionato, definitivamente svanito il grande sogno del Napoli, diventi un lungo testa a testa tra Inter e Juve, un derby d’Italia allungato all’infinito che avrà come primo importante snodo la prossima sfida del 26 novembre tra le due storiche rivali dopo la sosta per la nazionale. Prima di santificare le due predestinate, bisogna però capire che cosa sia successo a Napoli e Milan. Le hanno fatto una fattura? Le hanno pagate per cacciarsi nei guai? Perché due squadre che l’anno scorso, soprattutto il Napoli, hanno brillato, quest’anno vanno avanti col passo del gambero con degli alti e bassi (più bassi che alti) da far paura? La caduta in casa del Napoli con l’Empoli, arrivata al 91’ per opera opera di Kovalenko, è una specie di dramma shakespeariano consumato davanti a un pubblico sempre più disamorato che fin dal primo minuto sotto la pioggia fischia quello che ritiene il colpevole primo di un’agonia annunciata: Rudy Garcia. Un colpevole perfetto con quell’accento un po’ così, da francese snob che si diverte a scombinare gli ingranaggi di quella che era una perfetta macchina da scudetto. Anche ieri, inspiegabilmente, Garcia è partito senza Kvaratskehlia, l’unico che nella ripresa, poco prima della mazzata finale, era quasi riuscito a battere il portiere dell’Empoli, poi miracolosamente salvatosi con la punta del piede. Un inferno, quello napoletano, con De Laurentiis piombato nello spogliatoio all’intervallo per rampognare la frastornata truppa partenopea. Naturalmente non è servito a nulla, se non a delegittimare ulteriormente il tecnico, cosa di cui non ci sarebbe bisogno visto che il francese ci riesce benissimo da solo. Dopo un vertice societario ora si dà per certo che, mercoledì prossimo, alla ripresa degli allenamenti, ci sarà un nuovo allenatore. E che il tenebroso Garcia tornerà in Francia come dall’inizio del campionato gli augurano i tifosi (“Abbiamo un sogno nel cuore, Rudy torna a Lione”). Chi lo sostituirà? Piovono i soliti nomi buttati lì come caramelle per placare l’ira popolare. Non può mancare Antonio Conte, sempre gettonatissimo appena una panchina traballa, ma più costoso perfino di Roberto Mancini. Poi Fabio Cannavaro, eroe del Mondiale di Berlino, disoccupato di lusso, ansioso di rimettersi in pista all’ombra del Vesuvio. Dopo, il livello scende: dal croato Igor Tudor a un improbabile Walter Mazzarri, da tempo fuori dal giro delle panchine che contano. Chissà come se la ride Luciano Spalletti, costretto all’esilio prima di approdare in quell’altro vespaio che è la nazionale. Ne ha tutte le ragioni, visto come lo ha ringraziato De Laurentiis, che adesso nel suo irrefrenabile protagonismo vuole fare anche l’allenatore e il direttore sportivo. Forse può farlo in un film, ma il calcio è uno spettacolo molto diverso. Non si improvvisa. Come non si può mandar via in un colpo solo, oltre all’allenatore che ha riportato lo scudetto a Napoli, un dirigente come Cristiano Giuntoli, collaudato ufficiale di collegamento con la squadra. Adesso la frittata è fatta. Lanciare proclami alla Badoglio serve poco. Venirne fuori non sarà facile. Pur avendo ancora il Napoli dei giocatori straordinari. Anche il Milan, a quanto pare, si diverte a facilitare la corsa di Inter e Juve. Una volta era l’Inter la squadra da psicanalizzare. Adesso è questo povero Diavolo col forcone spuntato che deve accomodarsi sul lettino di Freud. Non si capisce cosa gli passi per la testa. Dopo la smacco casalingo con l’Udinese, s’inventa una partita straordinaria col Paris Saint Germain, imbrigliando dei fenomeni come Mbappè . Un trionfo che avrebbe dovuto chiudere lo psiscodramma. Invece tre giorni dopo col Lecce. siamo daccapo. Dal 2-0 del primo tempo, al 2-2 che poteva diventare un 3-2 se l’arbitro Abisso (un nome, un destino) non avesse cancellato insieme al Var il bellissimo gol di Piccolo al 96’. Un comportamento folle, quello del Milan. Un ottimo primo tempo, nonostante il ko di Leao, e poi una ripresa dove succede di tutto con Giroud coi nervi a fior di pelle che si fa espellere. Quello del Diavolo è un vizio: fa le pentole e non i coperchi. Va in vantaggio e poi si fa riprendere come era già capitato a Napoli. E gli incidenti? Non sono troppi 24 infortuni dall’inizio della stagione? Anche le scelte di Pioli, bravissimo col Psg, lasciano perplessi. Ora è di nuovo sulla graticola con l’ombra di Santo Ibrahimovic che lo minaccia. Non si capisce a quale titolo, visto che Ibra non è né un allenatore né un dirigente. Ma ormai, come la politica, anche il calcio vive di annunci e quindi ben venga il carisma taumaturgico dello svedese. Che detto per inciso, a Milano, ha trovato il paese del Bengodi. Serata smart per i nerazzurri che nel posticipo liquidano (2-0) un Frosinone combattivo con una straordinaria prodezza balistica di Dimarco e un discutibile rigore di Calhanoglu conquistato da Thuram in uno dei suoi blitz offensivi. Un successo che permette all’Inter di portarsi a +2 rispetto ai bianconeri, che incontreranno tra due settimane dopo la pausa azzurra. E’ un momento magico per l’Inter, con la miglior difesa e il miglior attacco del torneo, dove tutto le riesce facile come la fiondata da 57 metri messa a segno da Dimarco, un gol d’antologia che ricorda altri virtuosismi d’autore realizzati da Maradona e da Recoba. Un gol, quello del terzino nerazzurro, che ha sparigliato una partita giocata a viso aperto dal Frosinone. Della Juve ormai abbiamo detto tutto. Visto che i suoi attaccanti non riescono più a segnare, Allegri riesce nel miracolo di far diventare goleador i suoi difensori centrali. Un gol di Breme e un altro di Rugani, su palle inattive e oplà, il Cagliari è sistemato. I bianconeri festeggiano così il quinto successo consecutivo pur avendo perso, dopo 615 minuti, l’imbattibilità di Szczesny. Fino a un mese fa Allegri era considero un paleolitico ancorato al calcio dell’Ottocento. Ora naturalmente è un genio che fa le nozze coi fichi secchi. Comunque, nel primo tempo, col Cagliari, non si è visto un tiro in porta. Certo che se l’attacco della Juve si svegliasse, sarebbero guai anche per l’Inter. Avere Chiesa e Vlahovic sempre a secco, è un fenomeno curioso che andrebbe studiato dai migliori luminari della scienza. Altro che fuochi d’artificio, altro che duello al veleno tra due santoni della panchina: la sfida dell’Olimpico, tanto strombazzata alla vigilia, alla fine assomiglia a documentario sulla vita dei procioni depressi. A parte un palo colpito da Luis Alberto e un gol di Politano annullato per fuorigioco, tutto il resto è noia, per dirla alla Califano. Uno sbiadito zero a zero che tutto sommato fa comodo sia a Sarri sia a Mourinho, più preoccupati di punzecchiarsi verbalmente che di provare davvero a vincere. Maestro di calcio l’uno, mago della comunicazione l’altro, messi insieme hanno raggiunto una meravigliosa sintesi: far dormire tutto l’Olimpico. Anche questa è comunque una impresa. Per Luciano Spalletti, svanita l’amara consolazione del rimpianto napoletano, arrivano due partite decisive (17 e 20 novembre) per il calcio azzurro. Una con la Macedonia, l’altra con l’Ucraina. Per non mancare da campioni in carica anche la partecipazione al prossimo Europeo, ci servono almeno quattro punti. Se non li facciamo si va ai play off con tutti i rischi del caso. Arrivano forza fresche, come Andrea Colpani, sei gol in 12 partite col Torino. La Macedonia evoca brutti ricordi, ma dopo aver perso due qualificazioni mondiali consecutive, altri treni non li possiamo più perdere."
"Roma: gli anni Settanta americani di “Sister Act” al Teatro Brancaccio ","A Milano Arturo Brachetti nella Berlino nazista di “Cabaret”, alla Fondazione Prada Riccardo Muti nelle prove aperte di “Norma” di Bellini","2023-11-13","","Settenote","Riccardo Muti ritorna alla Fondazione Prada aprendo le porte al pubblico per farci comprendere la bellezza di un’opera come “Norma” di Vincenzo Bellini. Altre atmosfere con la Berlino nazista di “Cabaret”, dove il presentatore nel celebre locale è Arturo Brachetti – ricordiamo Joel Grey nel film; e gli anni Settanta americani di “Sister Act”, che viene ripreso dopo i successi delle scorse Stagioni. Dal 14 al 26 novembre al Teatro Brancaccio il musical “Sisters Act”. Tratto dall’omonimo film del ’92 con Whoopi Goldberg, musica dell’Oscarpremiato Alan Menken, mixando soul e funk e disco anni ’70, il musical ha ottenuto cinque nomination ai Tony Awards. Deloris Wilson, in arte Van Cartier, è l’esuberante solista di un trio musicale femminile in stile anni sessanta, The Ronelles (parodia delle Ronettes), che si esibisce al Moonlight Lounge a Reno, Nevada. Suo malgrado diventa la scomoda testimone di un omicidio. Per proteggerla la polizia la mette al sicuro in un convento. Faticherà non poco per adattarsi alle rigide regole di comportamento imposte dalla rigorosa Madre Superiora, ma finirà per conquistare tutti, trasformando uno stonato coro di suore in un fenomeno musicale.Dopo Roma 80 recite in tournée. Dal 18 al 29 novembre alla Fondazione Prada Riccardo Muti nelle prove aperte di “Norma” di Bellini, con l’Orchestra Cherubini e i giovani cantati e direttori d’orchestra dell’Accademia dell’Opera Italiana, fondata dal Maestro. Il 18 si apre con una lezione- concerto; dal 19 al 25 novembre le prove aperte; il 26 prova finale dei giovani direttori e il 29 Muti dirige “Norma”, in forma di concerto.Come dichiara Riccardo Muti, “ho scelto “Norma” di Vincenzo Bellini perché voglio porre l’attenzione sul mondo belcantistico belliniano che “Norma” rappresenta nel modo più assoluto. Opera estremamente difficile che richiede grande attenzione al fraseggio e al tessuto orchestrale apparentemente semplice ma straordinariamente efficace nel sostenere e intrecciarsi alla linea vocale.” Dal 15 novembre al 10 dicembre al Teatro Nazionale il musical “Cabaret” , con Arturo Brachetti e Diana Del Bufalo. La musica è di John Kander (di cui ricordiamo “Chicago”, fra gli altri), il paroliere è Fred Ebb. Tratto dal romanzo di Christopher Isherwood “Addio a Berlino”, è ambientato nella Berlino degli anni ‘30, durante la salita al potere dei nazisti. Ha ricevuto numerosi premi, tra cui otto Tony Awards; nel 1972 è stato realizzato il film vincitore di otto Oscar, con Liza Minnelli, coreografia e regia di Bob Fosse. In questo spettacolo la coreografia e regia sono di Luciano Cannito (la regia assieme a Brachetti), che ha curato anche la traduzione e l’adattamento."
"E’ morta Indi Gregory, affetta da malattia mitocondriale incurabile. Le parole del padre","A nulla è servita la lunga battaglia legale dei genitori. Il governo italiano le aveva concesso la cittadinanza per consentirle di essere curata all’Ospedale Bambino Gesù di Roma. Era affetta da una grave patologia mitocondriale","2023-11-13","","Una vicenda straziante","Indi Gregory è morta stanotte. Lo ha comunicato Dean Gregory, il papà della bambina di 8 mesi affetta da una grave patologia mitocondriale, a cui il 6 novembre il governo Meloni ha concesso la cittadinanza per consentirle di essere trasferita al Bambin Gesù di Roma.A nulla è servita la lunga battaglia legale intrapresa dai genitori. Venerdì le corti del Regno Unito avevano disposto lo stop ai trattamenti vitali e il trasferimento in un hospice. «Mia figlia è morta, la mia vita è finita all’1.45», ha detto Dean. Dopo l’estubazione e il trasferimento in un hospice su ordine del giudice dell’Akta Corte inglese la piccola Aveva smesso di respirare. «Poi la piccola guerriera si è ripresa e stava lottando, assistita con amore e coraggio da mamma e papà. Durante la notte ha avuto stress e affaticamento», ha raccontato su X Simone Pillon, il legale che ha seguito in Italia la famiglia della piccola Indi. «Abbiamo azionato ogni procedura dei trattati internazionali, abbiamo offerto trasferimento, cure, collaborazione. L’Italia ha fatto il possibile su richiesta dei genitori, ma ha trovato solo muri», ha commentato Pillon. «Io ho grande rispetto per le istituzioni giudiziarie inglesi - ha sottolineato ancora Pillon - eppure, in questo caso, non posso non notare come abbiano completamente perso di vista il buonsenso e omesso di considerare la volontà dei genitori che, quando non contraria alla vita dei loro figli, deve comunque prevaler». «Io e mia moglie Clare siamo arrabbiati, affranti e pieni di vergogna», è stato il commento di Dean Gregory, il papà di Indi. «Ci vergognamo di una ’modernità’ che, per ’pietà’, sopprime i deboli e indifesi. Perdonaci Indi. Anche nel tuo nome continueremo a batterci per contrastare questa folle deriva eutanasica. Aiutaci dal Cielo». «Il servizio sanitario nazionale e i tribunali non solo le hanno tolto la possibilità di vivere, ma le hanno tolto anche la dignità di morire nella sua casa. Sono riusciti a prendere il corpo e la dignità di Indi, ma non potranno mai prendere la sua anima», ha continuato Dean Gregory. «Sapevo che era speciale dal giorno in cui è nata - ha sottolineato iol papà di Indi - hanno cercato di sbarazzarsi di lei senza che nessuno lo sapesse ma io e Clare ci siamo assicurati che sarebbe stata ricordata per sempre». Morire per sentenza. La vicenda di Indi Gregory interroga le coscienze. Alla piccola sono stati staccati i supporti vitali per ordine del giudice dell’Alta Corte, senza consentire ai genitori di far morire a casa la piccola o di tentare la strada del trasferimento all’Ospedale Bambino Gesù di Roma. A niente è valsa la cittadinanza concessa alla piccola da un Consiglio dei ministri urgente indetto dalla premier Giorgia Meloni. La giustizia inglese ha impedito ai genitori della piccola di tentare di farla curare altrove. C’è stata una forte divaricazione fra la volontà dei genitori e il parere dell’ospedale e della giustizia. L’Italia si è opposta a questa sentenza perchè deve comunque essere garantita la possibilità di cura. E i genitori di Indi Gregory chiedevano solo la possibilità di scegliere un percorso di cura diverso. Con il conferimento della cittadinanza italiana il console italiano Matteo Corradini, diventato rappresentante legale di Indi Gregory, aveva chiesto l’applicazione della convenzione dell’Aia. Ma anche lui non è stato ascoltato. Solo il 15% dei bambini in Italia accede alle cure palliative e la terapia del dolore non è monitorata nel Nuovo Sistema di Garanzia dei Lea. Le cure palliative sarebbero necessarie per quasi 600mila persone l’anno (nell’84% dei decessi), ma la copertura risulta ancora insufficiente (secondo i dati del ministero della Salute più recenti circa una persona su 3) anche per i soli pazienti oncologici. E non è un dato che riguarda solo la popolazione anziana: tra i minori solo il 15% di chi ne ha bisogno (circa 30mila) le ottiene. Lo rileva Salutequità che, attraverso il suo Osservatorio, anche alla luce anche della vicenda di Indi, vuole riportare l’attenzione sul tema della difficoltà per molti malati in Italia di accedere di cure palliative. La piccola Indi «è una martire della mentalità disumana, anti-vita, che oggi vorrebbe dominare la scena», ha denunciato monsignor Antonio Suetta, vescovo di Ventimiglia-Sanremo da sempre molto attento ai temi legati alla vita e alla bioetica. Forti le sue preoccupazioni sul fatto che la legislazione britannica possa diventare un «pericolo per tutti», sdoganando questa pratica. «Si tratta - ha detto - di una legislazione che rischia di dilagare perché è un grimaldello per l’eutanasia. Questa che hanno fatto è una forma di eutanasia, ancora più grave perché imposta. Il pericolo c’è per tutti perché si cerca di fare passare queste decisioni disumane, che poi sono veri e propri omicidi di persone innocenti e non consenzienti, con la scusa della pietà». L’alto prelato ha detto che «non solo è discutibile, ma è anche eticamente sbagliato quello che la legislazione britannica si arroga, cioè il diritto di decidere della morte e della vita per persone in una situazione complicata come quella della piccola Indi». E ha ricordato che non è stata in nessun modo «considerata la disponibilità espressa dallo Stato italiano che mediante la concessione della cittadinanza italiana ha cercato di creare un presupposto per il trasferimento della bimba in Italia, così come non hanno considerato la disponibilità dell’ospedale Vaticano del Bambino Gesù». «Indi è morta. E’ stato un gravissimo errore interrompere i trattamenti”. Lo sottolinea all’Adnkronos Salute Matteo Bassetti, direttore Malattie infettive ospedale policlinico San Martino di Genova, dopo la morte nella notte della piccola Indi Gregory. “Di questa vicenda - rimarca - non mi è piaciuto il fatto che un ospedale si è offerto di accogliere Indi e questa possibilità sia stata negata per intervento della magistratura inglese. E’ entrata in un campo non suo, cosa successa anche in Italia per altri episodi. E’ stata presa una decisione sanitaria che non spettava a loro”, ai giudici, “ma ai medici”. «Sono rimasta sorpresa dalla disponibilità del presidente Meloni di concedere la cittadinanza a Indi. È stato importante il suo sostegno e ho trovato veramente bello il fatto che abbia fatto così tanto per cercare di aiutare la famiglia Gregory. Nel nostro paese nessuno ci aiuta a salvare j nostri figli», ha dichiarato Connie Yates, la mamma del piccolo Charlie Gard, morto nel 2017 a 11 mesi perché affetto da una forma di sindrome da deplezione del Dna mitocondriale, la stessa malattia di Indi Gregory. «La piccola Indi Gregory non c’è più, una notizia che non avremmo mai voluto leggere. Il governo italiano ha fatto il massimo, offrendosi di curarla nel nostro Paese, purtroppo senza successo. Una commossa preghiera per lei e un sincero abbraccio ai suoi genitori», ha scritto sui social il vicepremier e leader della Lega, Matteo Salvini. «Nessuno contesta la diagnosi dei medici. Ma che una malattia sia inguaribile non vuol dire che la persona non è curabile», ha detto la ministra dell Famiglia Eugenia Roccella. «Quello che chiedevano i genitori di Indi era questo, poter avere un altro parere medico e di poter scegliere il percorso di cura». «Questo è il momento del cordoglio, il governo italiano ha fatto tutto il possibile, ma ci sarà il tempo per trovare il modo di non far accadere più quanto ha vissuto Indi», ha dichiarato la viceministra del Lavoro e delle Politiche sociali, Maria Teresa Bellucci (Fdi). «Concedere la cittadinanza alla piccola Indi Gregory non è stato un atto umanitario, ma un atto politico del governo che non avrebbe garantito nulla in più rispetto alle cure che la bambina ha già ricevuto in Inghilterra, in uno dei migliori ospedali pediatrici al mondo. Non c’era nessun consulto medico che fosse diverso da quello espresso dai medici inglesi, anche il Bambino Gesù di Roma avrebbe assicurato cure palliative per questa bambina», ha detto ad Agorà Riccardo Magi, segretario di +Europa. «Non c’è cosa peggiore che fare propaganda politica sulla vita di una bambina, accusando il sistema sanitario inglese di avere ucciso la povera bimba Indi. E a fare questa speculazione sono purtroppo esponenti politici di destra che, invece di mantenere il silenzio di fronte alla morte, alimentano un incredibile e ingiustificato scontro con il governo inglese», ha commentato il coportavoce di Europa Verde e deputato di Alleanza Verdi e Sinistra Angelo Bonelli. "
"Volkswagen Id.7 Pro, abbiamo provato l’erede elettrica della Passat. Ecco come è fatta e come va","Grande e hi-tech, spinge la Volkswagen a sfidare sul terreno delle berline a batteria di taglia medio-grande Tesla, altri marchi tedeschi, quelli coreani e i più arrembanti cinesi.","2023-11-13","","Test Drive ","Non solo auto compatte e la reinterpretazione a batteria di modelli empatici e iconici come il van Bulli. Infatti, con la nuova berlina Id.7 che si può paragonare come la Passat a batteria la gamma delle Volkswagen native elettriche si mette a caccia della Tesla Model 3 Long Range, della Byd Seal, della Bmw i4, della Hyundai Ioniq6, della Kia Ev6 e della Mercedes Eqe. A questo schieramento la Id.7 si contrappone sia con le grosse dimensioni sia con molte nuove tecnologie che alzano anche l’asticella della digitalizzazione e della interazione fra uomo e macchina, senza cedere alla tentazione di attrarre interesse con una potenza strabiliante ma promettendo un’autonomia di 620 chilometri. Quindi, intrigante per chi usa l’auto sulle lunghe distanze. L’ammiraglia della gamma Id, che l’anno prossimo sarà affiancata dalla station wagon Tourer con cui replicherà tra le Volkswagen native elettriche l’offerta della Passat, poggia su un’evoluzione dell’architettura Meb con cui si pone già al vertice della gamma con le dimensioni. Infatti, la Id.7 è lunga 4,96 metri e larga 1,83 metri e ha un passo di 2,97 metri, mentre essendo alta 1,53 metri è la più bassa di tutta la famiglia per effetto della profilatura aerodinamica che determina un Cx di 0,23. La piattaforma sorregge sospensioni specifiche, davanti McPherson e dietro a cinque bracci, che assieme a inediti ammortizzatori e alla taratura dello sterzo si prefiggono di ottimizzare il dinamismo senza penalizzare il confort. A questo corredo si aggiunge la possibilità di adottare le sospensioni a controllo elettronico che sintonizzano il comportamento in funzione della configurazione vettura. Con la Id.7 debutta anche una nuova generazione di motori elettrici. Il powertrain montato posteriormente con 286 cavalli e 545 Nm di coppia è il più potente della famiglia Id, è quello a cui Volkswagen dà la priorità nella catena produttiva e integra un inverter di nuova generazione e un sistema combinato a olio e acqua per ottimizzare la stabilità termica e, quindi, l’efficienza. La batteria da 77 kWh ad alta densità integrata nel sottoscocca si ricarica in mezzora dal 10 all’80% con impianti fino a 175 kW, mentre in dieci minuti si recupera elettricità per percorrere 200 chilometri. Con questo corredo la Id.7 Pro promette un consumo medio che in base all’equipaggiamento spazia da 14,1 a 16,3 kWh/100 km, a fronte della possibilità di raggiungere i 180 all’ora autolimitati e i 100 orari 6”5. La linea della Id.7 si stacca completamente da quelle delle consanguinee di dimensioni inferiori non solo per le dimensioni ma anche per l’impostazione quasi fastback impressa dalla profilatura aerodinamica, che disegna una silhouette slanciata con il padiglione che scende morbidamente sulla coda. La carrozzeria integra ciò che è imprescindibile per ottimizzare l’aerodinamica come il frontale sigillato, prese e sfoghi per fare scorrere l’aria attorno alla vettura evitando turbolenze e un accenno di spoiler sopra il bordo del portellone posteriore. Tratti caratterizzanti sono, invece, le spalle robuste e le nervature che percorrono le fiancate che, dal canto loro, rendono l’aspetto muscoloso e rimarcano la lunghezza della Id.7. Passo lungo, proporzioni dei volumi e pavimento piatto si riflettono nell’abitacolo generando assieme al design minimalista ma ricercato dell’arredamento, in controtendenza rispetto a quello delle Id più piccole, un ambiente in cui anche chi siede posteriormente può addirittura distendere le gambe. L’interno realizzato con cura e ricercatezza propone un nuovo step della digitalizzazione, che influenza anche il design e l’impostazione della plancia. Infatti, pone davanti a chi guida un piccolo display che fornisce solo alcune informazioni essenziali, poiché tutte le altre sono rappresentate nell’head up display con realtà aumentata che è di serie. L’evoluzione contagia anche il display centrale dell’infotainment che arriva a 15”. Il sistema “gira” con la versione più avanzata del sistema operativo Mib e integra anche l’assistente personale Ida che, al momento, ci è parso ancora perfettibile poiché si intromette frequentemente e con frasi sconclusionate nei discorsi dei passeggeri, se non si ha l’accortezza di escludere l’attivazione automatica. A parte ciò, il sistema è reattivo e ha un’interfaccia grafica chiara, ma non è convincente come su altre elettriche hi-tech la scelta di annegare nella videata del sofisticato impianto di climatizzazione persino la gestione delle bocchette di aerazione della plancia. Infine, va detto che l’ampiezza dell’abitacolo non influisce su quella della zona di carico la cui capacità spazia da 532 a 1.586 litri. A dispetto dele dimensioni, il passo lungo e il peso che rasenta i 2.200 kg, la Id.7 sorprende per il dinamismo che concilia l’agilità sui percorsi tortuosi con il confort su ogni tipo di fondo, a prescindere sia dalla velocità e dai grossi cerchi (opzionali) da 20” nel caso della vettura del test sia dalla modalità di guida utilizzzta. Infatti, l’assetto contrasta bene il rollio e avvantaggia la reattività, offrendo sempre rassicuranti sensazioni e una guidabilità istintiva. Insomma, la Id.7 è un’ottima compagna sia nei viaggi sia nell’uso quotidiano nel traffico, dove si può contare sugli efficaci rallentamenti della modalità Brake che rasenta quella one-pedal per non affannarsi troppo tra acceleratore e freno e, al contempo, di rifornire con determinazione la carica della batteria. Il nuovo powertrain elettrico con 286 cavalli della Volkswagen non cede alla tentazione di suscitare forti emozioni, ma il suo rendimento completa il quadro riguardante la gradevolezza della guida con la precisione con cui risponde a ogni minima richiesta dell’acceleratore, che esalta la linearità e la prontezza dell’erogazione tipiche delle unità elettriche. Per quanto riguarda il consumo al termine del test di 200 chilometri, prevalentemente in autostrada e su strade extraurbane, abbiamo rilevato un consumo medio di 18,2 kWh/100 km, non troppo distante da quello massimo dichiarato dalla casa. La prima berlina elettrica Volkswagen del settore medio superiore è in vendita, al momento, solo nell’allestimento Pro a 64.850 euro. L’equipaggiamento di serie è ricco e include anche tutti gli Adas che creano un sistema di guida semi-assistita di livello 2. A richiesta ci sono, tra l’altro, la pompa di calore, le sospensioni adattive, i fari Led Matrix, il tetto panoramico con tecnologia a cristalli liquidi che si oscura premendo un tasto o richiedendo l’intervento dell’assistente personale e tante personalizzazioni per l’estetica e il confort raccolte in pacchetti, quasi tutti piuttosto costosi. Nel 2024 arriveranno anche le versioni Pro S con batteria da 86 kWh ricaricabile con impianti fino a 200 kW che promette percorrenze di 700 chilometri, Gtx bimotore con 340 cavalli e trazione integrale e famigliare Tourer. I video di Motori24  Consulta il nostro listino  "
"Logistica, dalle startup soluzioni per ottimizzare il lavoro e il welfare","Numeri in crescita rispetto a tre anni fa, quando le aziende innovative del settore si fermavano a quota 578. Le realtà italiane si focalizzano sull’ultimo miglio e ottimizzazione","2023-11-13","Margherita Ceci","","Il mondo delle start up va di pari passo con l’innovazione della logistica. Lo illustra bene il campione 2023 analizzato dall’Osservatorio Contract Logistics del Politecnico di Milano, che verrà presentato insieme al punto sul settore logistico italiano il 15 novembre al Mico di Milano: 899 start up totali che operano nell’ambito, 737 delle quali incentrate solo nella logistica senza il comparto vendita. Numeri in crescita rispetto a tre anni fa, quando le aziende innovative del settore si fermavano a quota 578 (501 escludendo quelle operative anche lato vendite). Per quanto riguarda i finanziamenti alle start up che sviluppano servizi informatici, il podio è tutto americano: 248,5 milioni di dollari le risorse incassate da Route, 182 da Atob, 130 da Cavnue e 122 da Altana Technologies. Ma esempi virtuosi arrivano anche dall’Europa. È il caso dell’azienda tedesca Aparkado, che ha sviluppato una piattaforma per rispondere alle esigenze degli autisti come la visibilità delle aree di sosta o lo stato delle baie di carico e scarico, o di Emitwise, che avvalendosi dell’Intelligenza artificiale fornisce una piattaforma per la misurazione di CO2 prodotte e l’indicazione delle possibilità di riduzione. Ma a farsi strada nel mondo dell’ottimizzazione della logistica sono anche start up italiane. È il caso per esempio di eLogy, startup di warehousing & fulfillment – letteralmente «stoccaggio e spedizione» – che mette in campo l’intelligenza artificiale a servizio della logistica. «eLogy nasce per essere una piattaforma multimagazzino – spiega il fondatore Marco Lanzoni –. Le aziende nostre clienti gestiscono dalla nostra interfaccia la vendita dei prodotti in più Paesi tramite le varie warehouse che abbiamo sul territorio europeo. Tramite un sistema di smistamento ordini che si avvale di intelligenza artificiale, si verifica quale sia il magazzino più vicino al consumatore provvisto del prodotto richiesto, e da lì si fa partire la spedizione». Secondo i calcoli forniti dalla start up, nel caso di un e-commerce che effettua 2mila spedizioni al mese dall’Italia alla Spagna, le emissioni risparmiate utilizzando un sistema di magazzini di prossimità ammonterebbero fino a 810mila kg di CO2 in un anno. L’equivalente di circa 400 viaggi in treno Milano-Roma e 140 voli a/r tra Londra e Roma. E per ottimizzare ulteriormente la filiera arriva anche il servizio di masterbox cross-border europeo, che consente di evitare la spedizione singola dei prodotti e ridurre i costi fino al 40 per cento: «Nel caso Italia-Spagna, raduniamo tutti gli ordini con destinazione spagnola e spediamo un pallet cumulativo alla nostra warehouse di Barcellona, dove poi i prodotti vengono smistati verso i consumatori finali», conclude Lanzoni. A operare nel settore del cosiddetto ultimo miglio è anche Gel proximity, altra start up italiana che permette di accedere a tutte le principali reti di prossimità nazionali (che contano oggi circa 45mila punti attivi tra edicole, cartolerie, uffici postali, eccetera) attraverso un’unica integrazione tecnologica. Non manca poi il settore della supply chain visibility, con start up che sviluppano sistemi di integrazione con i diversi attori della filiera. È il caso della tedesca Countercheck, il cui software – in attesa di brevetto – è in grado di identificare e bloccare nei centri di smistamento i pacchi contenenti articoli potenzialmente contraffatti."
"Qualità e opportunità per tutte le tasche nelle case d’asta italiane","Collezionismo internazionale e domestico negli incanti di Bolaffi e Finarte. Superato il milione di fatturato con opere di Klee, Mirò, Picasso e Klossowski e anche del secondo Novecento italiano","2023-11-12","","Tra Torino e Roma","L’asta di Moderna e Contemporanea di Finarte del 9 novembre a Roma ha oltrepassato largamente il milione di euro di fatturato, con aggiudicazioni oltre gli 800mila € per un mix di alta qualità di artisti italiani ed esteri. L’asta di Bolaffi a Torino del 7-8 novembre, con un fatturato oltre 2 milioni, “ha rappresentato il record del dipartimento Moderna e Contemporanea” conferma Filippo Bolaffi. La vendita di 486 opere su tela, tavola e carta includeva anche un’accurata selezione di stampe, manifesti ed edizioni, oltre a fotografie, tra cui sono andate molto bene le visioni montane di Vittorio Sella.Tutte le fasce di collezionismo rappresentate in asta hanno risposto bene alle occasioni presenti. Dalle grafiche e dalle incisioni dell’Espressionismo tedesco alle scuole francesi, olandesi e italiane. Anche il centinaio di manifesti firmati da Warhol e artisti della Pop Art Usa, di Cobra, ecc., cosa che li rende pezzi unici a poche centinaia di euro, sono andati bene. Due serigrafie della serie «Ladies and Gentlemen» di Warhol hanno raggiunto le quotazioni globali, 22mila e 11mila €.  Sembrano premiare questi incanti un rapporto qualità-prezzo che stimola e soddisfa la domanda, non guasta la provenienza da buone collezioni (Giuseppe Ungaretti da Finarte, Alfred Spitzer da Bolaffi), ma soprattutto la composizione dei cataloghi tra primo e secondo Novecento e Contemporaneo, con molte seducenti presenze del figurativo e dell’astrattismo e uno stuzzicante mix di artisti stranieri ed italiani. Da Bolaffi i top lot di Paul Klee, Joan Mirò, Pablo Picasso, Pierre Klossowski sono stati comprati da dealers stranieri. Con prevalenza da Svizzera, Germania, Regno Unito, Spagna e, soprattutto, Francia. Fermi gli orientali e bassa presenza degli statunitensi. ”Per colpa della burocrazia, invece, i privati esteri sono spaventati” commenta Filippo Bolaffi. Restano insieme, grazie ad un collezionista privato italiano che se li è aggiudicati a 430mila €, i sei arazzi di Alighiero Boetti ritrovati in un cassetto torinese. Il giapponese Isao Domoto ha quasi decuplicato la stima, Klossowski l’ha triplicata ma non sono mancate occasioni su nomi importanti: George Mathieu a 4mila €, Henri Michaux a 3mila €, un bel Giulio Turcato blu a 5mila € (Lotto68), un disegno di Wifredo Lam a 850 €, un nudo femminile di Nicolas Poliakoff a 500 €, una Parigi su carta del 1931 di Michele Cascella a 850 €. Per gli italiani importanti i compratori sono stati collezionisti privati: “Col pezzo giusto spendono” spiega Bolaffi. Solidi risultati per Mimmo Paladino. Esiti meritati per Afro, Carla Accardi, Alberto Magnelli e un Bice Lazzari del 1959, a 21mila € (Finarte). Misteriosamente invenduti un bel Depero del 1920-21 (Finarte, Lotto 46) e un piccolo Keith Haring (Bolaffi, Lotto 97). In corso trattative private per il nudo femminile milionario di Egon Schiele (Bolaffi, Lotto 171). In ambedue le aste alla buona selezione presentata ha corrisposto una platea di compratori molto attenti sia dall’estero che dall’Italia. Un risultato in linea con le aggiudicazioni internazionali si è avuto da Finarte per l’intenso Jean Fautrier del 1959 “Rain” (olio su carta trasportato su tela, 38,5 x 61 cm), battuto a 200mila € (248.090 € con le commissioni) da un compratore parigino e anche per gli italiani, tra cui un Turcato del 1959, raro e di buon formato, a 63mila €. Il bellissimo “Jaune” di Bram Bogart del 1969 torna in Belgio, battuto a 25mila € e i due raffinati Mario Schifano a 23 e 25mila € coi diritti, testimonia Georgia Bava di Finarte0, hanno trovato compratori sia italiani che americani, capaci di integrare la “Pop Art italiana” alle loro collezioni.Segnali dall’anglosfera di un rinnovato interesse per gli artisti peninsulari arrivano anche per il cross-collecting e l’antico, dalla mostra che si aprirà a breve a New York, da Petzel Gallery dal 15 dicembre, che assocerà stelle del contemporary, come Cindy Shearman, Jeff Koons ed altri ai capolavori del Sei-Settecento della Lampronti Gallery, da Gaspar van Wittel a Canaletto. Segnali che seguono quelli emersi pochi mesi fa con l’apertura di un dipartimento di Old Masters alla galleria Saatchi Yates di Londra. Intervistati i giovani galleristi Phoebe Saatchi Yates e Arthur Yates hanno dichiarato: “Abbiamo un interesse genuino per gli Old Masters. Alcuni collezionisti condividono il nostro interesse. Saatchi Yates Masters è specializzata nella ricerca di capolavori dal XVIII secolo alla metà del XX secolo. È nata dalla passione di lavorare con opere storiche davvero eccezionali, dagli Old Masters al dopoguerra e al contemporaneo”. Dove c’è qualità non manca il compratore, i tempi sono dominati da troppe incertezze, ma talvolta l’investimento in arte stimola e soddisfa forse proprio perché la tragedia delle guerre e l’inflazione affliggono le comunità ma non frenano ancora la voglia di vivere e reagire."
"Manovra, Bankitalia: con nuova Irpef in media 600 euro in più per le famiglie","Attese nelle commissioni Bilancio anche Corte conti e Istat. Tra scioperi e richieste governo al lavoro per alcuni correttivi mirati","2023-11-12","","Le audizioni","«Nelle nostre valutazioni le misure espansive» della manovra «ammonterebbero a 7 miliardi nel 2023, 34,7 nel 2024, 20,9 nel 2025 e 17,8 nel 2026; le coperture sarebbero pari a 3,9 miliardi nell’anno in corso, 19,0 nel 2024, 16,3 nel 2025 e 21,6 nel 2026». Lo ha detto il vice capo dipartimento Economia e Statistica della Banca d’Italia Andrea Brandolini in audizione alle commissioni riunite Bilancio di Camera e Senato sulla manovra. «Concorrono alla definizione della manovra complessiva, oltre al disegno di legge di bilancio, anche gli interventi contenuti nel dl Anticipi e nei due schemi di decreto legislativo attuativi della delega sulla riforma fiscale deliberati in via preliminare dal cdm lo scorso 16 ottobre». Brandolini ha detto che «le modifiche alle aliquote contributive e all’Irpef comporterebbero un incremento del reddito disponibile familiare rispetto alla legislazione vigente dell’1,5% in media nel 2024 (circa 600 euro annui). Quasi tre famiglie su quattro ne trarrebbero benefici; gli altri nuclei non subirebbero variazioni significative di reddito». È l’ultima tornata di audizioni davanti alle commissioni Bilancio di Camera e Senato. Dopo Confindustria e Bankitalia, lunedì 13 novembre sarà la volta della Corte dei conti e dell’Istat; martedì 14 novembre sarà la volta dell’Ufficio parlamentare di Bilancio e per chiudere del ministro dell’Economia, Giancarlo Giorgetti. Dopodiché toccherà al governo fare una sintesi delle richieste emerse e mettere mano ad uno stringato pacchetto di emendamenti. La raffica di scioperi e manifestazioni in arrivo spingerebbero a dei ritocchi in particolare alla stretta alle pensioni degli statali, norma tra le più contestate. Il governo, come anticipato nei giorni scorsi sul Sole24Ore, starebbe valutando dei ritocchi alla norma che, che ricalcolando l’assegno, colpirebbe una platea complessiva di 732mila dipendenti pubblici, di cui 150mila medici e infermi. La pista più accreditata al momento per arginare le proteste, ma anche la più complicata per le coperture da trovare, è quella di colpire con i tagli soltanto i sanitari e gli altri dipendenti pubblici - tra i quali i più numerosi sono i lavoratori degli enti locali - che decideranno di andare in pensione in anticipo. Chi invece dovesse raggiungere la pensione di vecchiaia non dovrebbe subire nessuna riduzione dell’assegno pensionistico. La seconda via su cui spinge soprattutto la Lega (ma non solo) è quella di rinviare il taglio di almeno un paio di anni, anche perché i risparmi della misura all’inizio saranno ridotti: nel 2024 a esempio si stimano soltanto 11,5 milioni di minore spesa per le casse dello Stato, ma fino al 2043 la misura pesa per ben 2,3 miliardi. E che il tema pensioni (ma non solo) scaldi i sindacati lo si è visto dalla raffica di scioperi territoriali in agenda. Cgil e Uil hanno annunciato astensioni di 8 ore tra venerdì 17 novembre e il primo dicembre, mentre la Cisl manifesterà il 25 novembre a Roma. Anche i sindacati dei medici hanno annunciato uno stop per il 5 dicembre contro la stretta all calcolo delle pensioni prevista dalla manovra. Rilievi alla manovra arrivano anche dal mondo dell’industria che pur ritenendo la ex Finanziaria “ragionevole”, ha detto nei giorni scorsi il presidente di Confindustria, Carlo Bonomi, spinge per misure in favore degli investimenti al momento dirottate nella revisione del Piano nazionale di ripresa e resilienza (e comunque i 5 miliardi per il piano Industria 5.0 non sono risorse sufficienti). Intanto vanno avanti gli “esami” per la manovra italiana. Incassata la conferma del rating sul debito pubblico da parte di S&P e dalla consorella Usa Fitch, il governo attende settimana prossima il giudizio di Moody’s, poi il 21 novembre ci sarà il verdetto sulla legge di Bilancio della Commissione Ue. E se sulla scena interna si registrano le fibrillazioni delle piazze, sul fronte europeo non regna certo la calma. Le trattative per la riforma del Patto di Stabilità sul compromesso presentato dalla presidenza spagnola di turno dell’Ue vanno avanti. Se si trovasse un consenso Madrid convocherebbe una riunione straordinaria dei ministri delle Finanze Ue a novembre per consentire il via libera dei leader al Consiglio di dicembre e scongiurare il ritorno delle vecchie regole di Maastricht dal primo gennaio. Ma la strada (anche qui) è ancora in salita. "
"Sinner apre le Atp Finals alla grande:  netta vittoria contro  Tsitsipas","Jannik Sinner supera il greco 6-4, 6-4 in un match mai apparso in discussione. Djokovic ha la meglio su Rune dopo una battaglia di tre ore. Ora Alcaraz-Zverev e Medvedev-Rublev","2023-11-12","","Tennis ","A Torino Sinner esordisce in un Pala Alpitour strapieno vincendo nettamente contro Stefanos Tsitsipas, numero 6 del ranking, sceso in campo contrariamente a quanto si era ventilato alla vigilia per un problema al gomito destro: è finita 6-4, 6-4 nel primo match delle Atp Finals.  In avvio di partita, sul due pari, arriva il break a favore dell’italiano in un game mal giocato dall’avversario: il primo parziale scivola via in 39 minuti, chiuso al secondo set-point e in maniera più netta di quanto non dica il risultato. Il servizio solido e redditizio ha infatti sempre accompagnato il tennista azzurro, garantendogli certezze nei turni di battuta. Il secondo set si apre con Tsitsipas subito breakkato da Sinner che poi non sfrutta tre palle per portarsi sul 2-0. Il moto d’orgoglio consente al greco, falloso e sfiduciato, di rimanere aggrappato al match, ma l’italiano è attentissimo al servizio (71% di prime) e finisce ancora 6-4 chiudendo i conti con un ace. La partita non è stata particolarmente avvincente, Sinner non ha concesso spazi e ha gestito con pragmatismo e sapienza, a fronte di un avversario al di sotto del proprio standard e mai apparso davvero in grado di impensierirlo. I precedenti non erano a favore del tennista altoatesino (numero 4 del mondo), che aveva perso con il greco cinque volte e vinto solo due. Nel 2023 però, anno di crescita di Jannik che è reduce dalle importanti vittorie a Toronto, Pechino e Vienna, gli scontri diretti erano 1 a 1 (Tsitsipas lo aveva sconfitto agli ottavi degli Australian Open al quinto set, Sinner a Rotterdam in due set). Questa vittoria conferma dunque il salto di qualità che l’italiano ha fatto vedere negli ultimi mesi, come ha sottolineato lui stesso a fine partita ringraziando il pubblico. La prossima sfida per Jannik sarà il 14 novembre contro Nole Djokovic che ha vinto contro Holger Rune dopo una battaglia di oltre tre ore e un match a tratti spettacolare. Il danese ha trascinato il numero 1 del mondo al terzo set (7-6, 6-7, 6-3) giocando con spregiudicatezza e attaccando senza tregua il serbo che ha ceduto anche al nervosismo (due racchette distrutte) prima di portare a casa in controllo la partita. Prossime sfide Alcaraz-Zverev e Medvedev-Rublev."
"Il Maestro con cinque  match vinti  potrà incassare  anche 4,8 milioni",". ","2023-11-12","","Industry","Le aspettative di chi ama il tennis sono altissime: Jannik Sinner esordisce oggi alle 14,30 al PalaAlpitour di Torino contro Stefanos Tsitsipas, già vincitore nel 2019 delle Atp Finals, l’ultimo torneo dell’anno che consacra il Maestro tra i primi otto giocatori del mondo. Qualora il problema al gomito insorto due giorni fa impedisse al greco di scendere in campo, toccherebbe alla riserva di questa edizione, il polacco Hubert Hurkacz. Sinner è nel girone verde che decreterà due dei quattro semifinalisti e nel quale sono stati sorteggiati anche Novak Djokovic e Holger Rune (si scontreranno stasera, alle 21). Gli altri due semifinalisti emergeranno dal girone rosso, composto da Carlos Alcaraz, Alexander Zverev (si sfidano domani pomeriggio) Daniil Medvedev e Andrey Rublev (domani sera). In palio un montepremi da capogiro, pari a 15 milioni di dollari (nel 2022 erano 14 milioni e mezzo): il tennista che trionfa senza aver perso neanche un match stacca un assegno da 4.801.500 dollari. Ma anche solo chi parte da riserva (come Sinner nel 2021, quando subentrò all’infortunato Matteo Berrettini... sembra passato un secolo!) non lo fa invano: porta a casa 152.500 dollari. La vittoria in ciascuna delle tre partite dei gironi vale 390mila dollari, quella in semifinale 1.105.000 dollari, quella in finale 2.201.000 dollari. Oltre ai premi, in palio c’è l’accumulo di punti, molto ambiti per la classifica: il campione imbattuto ne intasca 1500, chi vince la finale 500, i semifinalisti 400. Il tennista italiano, numero 4 del mondo, ha curato nei dettagli la preparazione per le Finals, come dimostra anche la decisione di ritirarsi dal Masters di Parigi rinunciando agli ottavi, in polemica per gli orari proibitivi dettati dal calendario di Bercy: la volontà di preservare lo stato fisico, proprio in vista di Torino, ha prevalso su tutto. Prima ancora c’erano stati i successi a Pechino e Vienna, entrambi contro Medvedev, che hanno segnato un salto di qualità, fisica e mentale. Un epilogo di stagione che legittima l’idea di un approdo almeno alle semifinali, e poi chissà... sognare è lecito, al match decisivo lo attenderebbe con ogni probabilità Nole. Certo, tutti hanno da dire la loro, Rune ha bisogno di risalire la china – processo in parte cominciato da quando lo allena Boris Becker – dopo i risultati opachi degli ultimi mesi. Dall’altra parte, se Alcaraz e Medvedev sono favoriti, Rublev è parso in forma a Parigi e Zverev è motivato a completare definitivamente il recupero dopo l’infortunio alla caviglia. Il campione uscente Djokovic, infine, punta a vincere per battere l’ennesimo record, dopo aver mancato per un soffio, quest’anno, il Grande Slam (Alcaraz gli ha strappato il trofeo a Wimbledon): con la settima vittoria da Maestro supererebbe Federer, che si era fermato a sei. Il torneo, per il penultimo anno di scena a Torino, promette dunque grande spettacolo. Sinner avrà il tifo dalla sua: trionfare in casa a 22 anni, dopo i dieci titoli conquistati in giro per il mondo (tra cui il primo Masters 1000 a Toronto), per giunta da Maestro, sarebbe indimenticabile."
"Garante a Cgil e Uil: non ci sono requisiti per lo sciopero generale. Bombardieri: «Non rispetteremo il divieto» ","Bombardieri: «Non abbiamo alcuna intenzione di rispettare i divieti della commissione di garanzia, del governo»","2023-11-12","","La protesta del 17 novembre","È sempre più muro contro muro tra il ministero delle Infrastrutture e dei trasporti da una parte, e Cigl e Uil dall’altra sullo sciopero di venerdì 17 novembre. Intanto la Commissione di garanzia ha confermato quanto deciso l’8 novembre: l’agitazione di venerdì prossimo non può essere considerata sciopero generale «ai fini dell’applicazione della disciplina che consente delle deroghe alle normative di settore sui servizi pubblici». Il garante ha chiesto perciò ai sindacati la rimodulazione dello stop in alcuni settori. Ma la Uil non ci sta. «Sono esperti nominati da questo governo. Spiegare alle organizzazioni sindacali che non è uno sciopero generale ma uno sciopero intersettoriale è una presa di posizione, una visione singolare. Non abbiamo alcuna intenzione di rispettare i divieti della commissione di garanzia, del governo. È singolare che il ministro dica una cosa e coincida esattamente con quello che dice la commissione». Così il segretario generale della Uil, Pierpaolo Bombardieri, a Tagadà su La7, dopo l’intervento della commissione di garanzia, riferendosi anche al ministro Matteo Salvini: piuttosto «servirebbe parlare di lavoro, pensioni, contratti». Una decisione che rinfocola le polemiche politiche con la Lega che torna ad attaccare il segretario generale della Cgil: «La Commissione di Garanzia degli scioperi mette in castigo il capriccioso Maurizio Landini: bocciata la pretesa del leader della Cgil di trascorrere un weekend lungo il prossimo 17 novembre sulla pelle di milioni di italiani». Toni diversi usati da leader della Lega Matteo Salvini in veste di ministro che lancia un appello «al buonsenso e al rispetto delle regole». «Difendiamo il sacrosanto diritto alla mobilitazione, ma deve avvenire nel rispetto delle regole e non sulla pelle di milioni di famiglie, studenti e lavoratori. Una minoranza di iscritti ad alcune sigle sindacali non può danneggiare un intero Paese» spiega Salvini. Uiltrasporti, però, tiene il punto: «Quello proclamato per venerdì 17 novembre è e rimane uno sciopero generale e non uno sciopero intersettoriale come vorrebbe far passare l’autorità garante degli scioperi ed è per questo motivo che la Uiltrasporti è intenzionata ad andare avanti con questa protesta non ottemperando alle limitazioni richieste» afferma il segretario generale della Uilt, Claudio Tarlazzi: «Il diritto allo sciopero va preservato e difeso e non capiamo come mai ad essere fermati siano solo gli scioperi indetti dalle organizzazioni confederali, mentre per i quattro scioperi proclamati nei mesi scorsi dai sindacati autonomi non sia intervenuto nessuno». Dopo giorni di scontri sui prossimi scioperi, nel fine settimana era arrivato l’affondo della Lega. «Milioni di italiani non possono essere ostaggio dei capricci di Landini che vuole organizzarsi l’ennesimo weekend lungo: in vista dello sciopero annunciato per il 17 novembre è incredibile la mancanza di ragionevolezza della Cgil che - come certificato dal Garante - ignora perfino l’abc delle mobilitazioni, così come chiarito dal ministro Salvini. In nessun caso il settore trasporti potrà essere paralizzato per l’intera giornata». Pronta la replica della Filt Cgil: «È uno sciopero generale a cui si applicano le normative dello sciopero generale». A dichiararlo il segretario generale della Filt Cgil, Stefano Malorgio al Giornale Radio Rai sulla delibera della Commissione di Garanzia che chiede di rimodulare in alcuni settori, come i trasporti, lo sciopero di Cgil e Uil proclamato il 17 novembre contro la manovra del Governo. «Lo abbiamo proclamato legittimamente - afferma Malorgio - ed è assolutamente consentito se si rispettano i servizi minimi e le fasce di garanzia. Lo stesso ministro Salvini, da settembre ad oggi, ha consentito ben tre scioperi di 24 ore nei trasporti e nel corso dell’anno sette scioperi generali, proclamati da sigle non confederali e quindi di limitata rappresentanza generale nel mondo del lavoro, tutti di 24 ore e regolarmente effettuati». Sulla questione è intervenuta anche Anas. «Le segreterie nazionali Filt-Cgil e Uilpa Anas hanno comunicato l’adesione allo sciopero generale del 17 novembre che coinvolge tutti i settori pubblici e privati anche in appalto e strumentali. Lo sciopero riguarderà l’intera giornata lavorativa, ossia dalle 00.01 alle 24.00 del giorno 17 novembre», ha detto Anas che rende noto che «garantirà per l’intera durata dell’astensione collettiva l’erogazione delle prestazioni indispensabili inerenti ai servizi del soccorso meccanico e della sicurezza stradale, ai sensi e per gli effetti della legge e delle disposizioni sullo sciopero nei servizi pubblici essenziali». Nella polemica si inserisce la segretaria del Pd Elly Schlein: «Il governo dimostra di non aver nessun rispetto per i diritti dei lavoratori e delle lavoratrici oltre che delle prerogative delle forze sindacali. Mentre negano il salario minimo e tagliano le pensioni nella manovra di bilancio ora attaccano pure il diritto allo sciopero, un diritto consacrato nella Costituzione. Il Partito Democratico sarà sempre al fianco di chi lavora e respinge con forza le provocazioni di Salvini e della Lega». Pronta la controreplica della Lega: «La segretaria del Pd Elly Schlein - si legge in una nota del partito - ignora che non è solo il ministro Matteo Salvini a invitare alla ragione il capriccioso Maurizio Landini, ma anche il Garante per gli scioperi. Il 17 novembre i trasporti non potranno fermarsi per 24 ore, a danno di milioni di italiani, per garantire il weekend lungo alla Cgil. Il dirittto allo sciopero è sacrosanto, ma perfino il sindacato rosso deve rispettare le regole. Evidentemente Landini ha dimenticato l’abc delle mobilitazioni: capita, dopo troppi anni impegnati a coprire il malgoverno del Pd a livello nazionale, a cominciare dalla tragica legge Fornero contro la quale non ci furono scioperi generali». "
"Professionisti e imprese, così lo sgravio del 50% per 6 anni a chi riporta l’attività in Italia","La disposizione mira ad agevolare sul piano fiscale il trasferimento di attività economiche che erano svolte in precedenza al di fuori della Ue o del See","2023-11-12","","Decreto Internazionalizzazione","Nel testo del decreto legislativo internazionalizzazione che è stato depositato in Parlamento per la sua discussione, rispetto alla bozza in precedenza circolata, viene innalzato da 5 a 10 anni il periodo di mantenimento delle attività nel territorio dello Stato a seguito di reshoring (rientro a casa delle aziende delocalizzato, ndr). Inoltre in caso di successivo nuovo offshoring si penalizza non soltanto il trasferimento a vantaggio di Stati non appartenenti all’Ue o allo Spazio economico europeo (See), ma qualunque spostamento, anche in Paesi Ue o See. Queste le modifiche del testo, contenuto nell’articolo 6 del decreto (in precedenza articolo 5). Vediamo la norma nel suo complesso. La disposizione mira ad agevolare sul piano fiscale il trasferimento di attività economiche che erano svolte in precedenza al di fuori della Ue o del See. La casistica appare ampia perché riguarda non solo attività d’impresa ma anche esercizio di arti e professioni, stabilendosi che i relativi redditi non formino la base imponibile Ires (o Irpef) e Irap per il 50% nel periodo di imposta in corso al momento in cui avviene il trasferimento, e nei cinque periodi di imposta successivi. Non sono incluse le attività esercitate nel territorio dello Stato nei 24 mesi antecedenti il loro trasferimento, evidentemente per evitare fenomeni di entrata/uscita meramente strumentali. Per determinare la detassazione il contribuente è tenuto a mantenere separate evidenze contabili idonee a consentire il riscontro della corretta determinazione del reddito e del valore della produzione netta agevolabile. La durata minima del reshoring per beneficiare dell’agevolazione deve essere di cinque anni, innalzati a dieci per le grandi imprese secondo la definizione comunitaria del 2003 (parametri di 250 dipendenti, 50 milioni di euro di fatturato e 43 milioni di totale di bilancio). Se entro questo lasso temporale c’è un nuovo offshoring, anche parziale, delle attività in qualsiasi altro Stato (anche Ue o See), ciò comporta la decadenza del regime per cui si pagano le imposte ordinarie più gli interessi. Ai sensi dell’articolo 108 del Trattato sul funzionamento dell’Ue, l’efficacia delle disposizioni è subordinata all’autorizzazione della Commissione europea. Fin qui la norma, vediamo ora i relativi ragionamenti. Di certo la disposizione risponde al tentativo di concedere un’agevolazione fiscale, e quindi incentivare, dei meccanismi che vanno visti positivamente soprattutto in relazione a processi industriali che, con l’esperienza del Covid, hanno evidenziato come alcune produzioni non possano essere totalmente mancanti dal territorio nazionale. Lo stesso dicasi di esperienze di eccessiva delocalizzazione da parte di multinazionali laddove poi ci si rende conto che determinati processi in certi paesi non raggiungono i livelli qualitativi minimi o comunque necessari. Di qui la logica di riportare all’interno determinate attività. Sotto questo punto di vista il termine attività economiche pare volutamente ampio. Sembra quindi poter ricomprendere dei rami aziendali, ma anche delle operazioni straordinarie transfrontaliere che li contengano. Il comma 3 richiede poi un sistema di contabilità analitica volto a tenere evidenza dell’attività economica oggetto di reshoring. Diciamo che per aziende comunque strutturate, quali quelle che operano a livello cross border, ciò non dovrebbe costituire un problema, essendo abituate a meccanismi di controllo di gestione analitico. Ovviamente queste pratiche non devono essere ispirate a tecniche di mordi e fuggi, per cui si richiede che il reshoring duri da cinque a dieci anni, termine quest’ultimo individuato per le grandi imprese che più comunemente si ritiene siano interessate da tali fenomeni. Sarebbe il caso di circoscrivere bene l’inciso “anche parzialmente”. Perché accanto a ipotesi patologiche che devono essere colpite, la prassi delle grandi imprese globalizzate può anche prevedere che alcune parti siano ricollocate altrove secondo una logica del tutto fisiologica. E se si trattasse di manovre che non fanno venire meno la sostanza del reshoring sarebbe un peccato colpirle in via definitiva solo per una successiva uscita parziale. In caso di decadenza la norma pare chiara nel richiedere al contribuente le imposte del cui sgravio aveva beneficiato, unitamente agli interessi, ma chiaramente senza sanzioni."
"Hegel e la natura ambivalente della società civile ","L’originalità della posizione hegeliana nel panorama della filosofia politica che si era sviluppato fino ad allora appare cristallina. La sua critica a quello che potremmo definire il costruttivismo di Kant è radicale","2023-11-12","","Mind the Economy/Justice 45","L’originalità della posizione hegeliana nel panorama della filosofia politica che si era sviluppato fino ad allora appare cristallina. La sua critica a quello che potremmo definire il costruttivismo di Kant è radicale. Le istituzioni non si fondano da zero. Esse esistono e tutt’al più si riformano. Gli individui non nascono nel vuoto sociale, ma all’interno di una rete di relazioni, di una comunità, di una storia, di una tradizione dalla quale non possono prescindere ma che contribuiscono a plasmare. Questa “datità” è ciò che Hegel definisce “eticità”, Sittlichkeit, nel termine tedesco. Il ruolo della filosofia diventa, allora, quello di aiutarci a riconoscere questa datità e a conciliarci con essa, vale a dire farci comprendere in che modo al suo interno gli individui possono conquistare, il più alto dei valori, la libertà. L’esperienza dell’eticità si svolge in “progressione dialettica”, come suggerisce Giuseppe Bedeschi: innanzitutto nell’ambito familiare, dove le relazioni naturali nascono e si sviluppano; prosegue poi in quella che Hegel chiama, riprendendo l’espressione di Adam Ferguson, la “società civile” e giunge poi a compimento nell’ambito dello Stato, che rappresenta l’incarnazione ultima dell’eticità. Ora, l’analisi della società civile è cruciale perché in essa nasce la consapevolezza, centrale nel pensiero hegeliano, dell’interdipendenza, dei suoi costi e delle sue opportunità. Le forme in cui si articola la vita della società civile sono tre e si distinguono in un “sistema dei bisogni” (Bedürfnisse), nell’“amministrazione della giustizia” (Rechtsflege) e, infine, nella “polizia” (Polizei) e nella “corporazione” (Korporation). Il “sistema di bisogni” è il luogo nel quale si coopera per soddisfare reciprocamente i propri bisogni. Tale necessità genera la divisione del lavoro, l’innovazione e il progresso economico che a sua volta determina una nuova strutturazione in classi nell’ambito delle quali si fa esperienza, appunto, della fondamentale interdipendenza umana. Il secondo momento della società civile, la Rechtsflege, l’amministrazione della giustizia, si sviluppa per regolare gli scambi nell’ambito del sistema dei bisogni, per garantire la sicurezza degli individui e delle loro proprietà. Troviamo infine la Polizei e la Korporation. La prima indica l’autorità di controllo ma in un senso molto ampio. Per esempio, vengono considerate le funzioni regolatrici che facilitano il funzionamento del mercato, la fissazione dei prezzi e la determinazione degli standard qualitativi delle merci. La corporazione invece è quell’entità che mette insieme lavoratori e datori di lavoro così come le organizzazioni politiche più elementari. “Il ruolo delle corporazioni – come fa notare al proposito John Rawls – è quello di moderare l’individualismo competitivo del sistema dei bisogni (dell’economia) e preparare [gli individui] alla loro vita come cittadini dello stato”. Nel passaggio dalla condizione naturale della famiglia alla vita nella società civile i cittadini non solo soddisfano i propri bisogni materiali e di sicurezza ma si immergono nell’universalità dell’interdipendenza. “La persona concreta – scrive Hegel nel paragrafo 182 dei Lineamenti di Filosofia del Diritto (1820) – è l’uno dei principi della società civile – ma la persona particolare siccome essenzialmente in relazione ad altrettante particolarità, così che ciascuna si fa valere e si appaga tramite l’altra e in pari tempo semplicemente soltanto siccome mediata dalla forma dell’universalità, l’altro principio”. E continua nel paragrafo successivo “Il fine egoistico nella sua realizzazione, in tal modo condizionato dall’universalità, fonda un sistema di dipendenza omnilaterale, per cui la sussistenza e il benessere del singolo e il suo esserci giuridico intrecciato con la sussistenza, il benessere e diritto di tutti, su ciò è fondato e soltanto in questa connessione è reale e assicurato”. Attraverso una terminologia non proprio agevole Hegel ci sta dicendo che la dinamica iniziale della società civile si gioca nell’interazione tra la “persona concreta”, da una parte, il singolo con i suoi bisogni, i suoi interessi e la sua individualità, e l’“universalità”, dall’altra; termine che indica la rete di relazioni con gli altri e l’interesse generale. In questa dinamica, dunque, il singolo, in maniera non troppo dissimile da quanto avviene con la mano invisibile di Adam Smith, “si appaga mediante l’altr[o]. Nella società civile, quindi, se è vero che “ciascuno è fine a se stesso - continua Hegel – il fine particolare, mediante il rapporto con gli altri, si dà la forma dell’universalità e si appaga, poiché esso insieme appaga nello stesso tempo il benessere altrui”. La promozione del benessere sociale in questa dimensione emerge allora come un effetto inintenzionale del perseguimento intenzionale dell’interesse personale da parte dei singoli. Eppure, nonostante la presenza di questa positiva interazione tra individualità e universalità, Hegel mostra un atteggiamento decisamente critico nei confronti del “sistema dei bisogni” della società civile. Esso è infatti il luogo del particolare, delle passioni acquisitive, degli interessi partigiani e, lì dove questi concorrono al bene collettivo, lo fanno in maniera del tutto non intenzionale. Uno degli aspetti che desta particolare preoccupazione nel filosofo riguarda l’affermarsi delle diseguaglianze e dell’alienazione. “Ad opera della generalizzazione della connessione degli uomini attraverso i loro bisogni e dei modi di preparare e provvedere i mezzi per questi - scrive nel paragrafo 243 - si accresce dall’un lato l’accumulazione delle ricchezze - poiché da questa duplice generalità vien tratto il più grande profitto -, come dall’altro lato la singolarizzazione e limitatezza del lavoro particolare e con esso la dipendenza e ristrettezza della classe legata a questo lavoro, con il che è connessa l’incapacità di sentire e di godere le ulteriori libertà e particolarmente i vantaggi spirituali della società civile”. L’economia di scambio, dunque, se da un lato, produce benefici condivisi, contemporaneamente genera disuguaglianza e alienazione. La “singolarizzazione” e la “limitatezza” che congiuntamente sottraggono senso all’azione e alla vita del lavoratore. Questa deprivazione spirituale assieme a quella materiale – “Il decadere di una grande massa al di sotto della misura d’un certo modo di sussistenza” – scrive Hegel poco dopo – genera gravi conseguenze tra cui la perdita del “sentimento del diritto, della rettitudine e dell’onore di sussistere mediante propria attività e lavoro”. Questo svilimento, l’inutilità del proprio lavoro, la perdita dei diritti e soprattutto la consapevolezza di poter contribuire al proprio benessere e a quello della propria comunità, determina per Hegel la nascita della “plebe”. Una situazione che viene generata dal “sistema dei bisogni” e che la società civile non ha la forza né le risorse per risolvere. Questa infatti - continua - “non è ricca abbastanza, cioè non possiede, nella ricchezza ad essa propria, abbastanza per ovviare all’esuberanza della povertà e alla formazione della plebe”. Il pessimismo dello sguardo hegeliano sulla società civile muta solamente quando viene considerato il ruolo che in essa svolgono la Polizei e la Korporation. La “polizia” è dotata di un potere di controllo e regolamentazione che è necessario proprio per mitigare, l’abbiamo visto, gli effetti negativi della dinamica economica del “sistema dei bisogni”. Questo è infatti, di autoregolarsi autonomamente. La corporazione, poi, costituisce il vero fulcro della vita della società civile. Essa raggruppa gli artigiani, i commercianti e i lavoratori della manifattura che, volontariamente, si associano “secondo la qualità oggettiva della loro abilità e rettitudine, in un numero determinantesi attraverso la connessione generale”. La corporazione rappresenta un’estensione della famiglia che ha, tra le altre, la finalità “di sostenere per gli appartenenti ad essa la cura contro le accidentalità particolari, così come per l’educazione alla capacità di venir assegnati ad essa - in genere di intervenire per essi come seconda famiglia”. Se nel “sistema dei bisogni”, dunque, l’interesse personale e l’egoismo sono i principi regolatori e il bene collettivo può emergere solamente come conseguenza non intenzionale, la “corporazione” è il luogo della solidarietà; essa rappresenta “accanto alla famiglia (…) la seconda radice etica dello stato, la radice poggiata nella società civile. La prima contiene i momenti della particolarità soggettiva e della universalità oggettiva in unità sostanziale; ma la seconda unifica in modo interiore questi momenti (…) così che in questa unificazione il benessere particolare è come diritto e realizzato”. Il momento della corporazione rappresenta il contraltare positivo del “sistema dei bisogni”; redime, in qualche modo, la società civile immettendovi legami sociali improntati alla solidarietà, alla coesione, al supporto reciproco; legami capaci di curare differenze e alienazione e di fondare, in questo modo, una comunità, preparando, al contempo, l’avvento dello Stato, “La realtà dell’idea etica”, ultima fase della Sittlichkeit cui Hegel assegna il ruolo di conciliare definitivamente la particolarità e l’universalità. "
"Fondi comuni a scadenza, la grande illusione","Durante il webinar gli esperti risponderanno alle domande che arriveranno in diretta dal pubblico attraverso le chat di Linkedin e Facebook","2023-11-12","","Le dirette di Plus24 lunedì alle 12.20","Con il ritorno degli alti rendimenti offerti dai titoli di Stato, nell’ultimo anno i fondi comuni a scadenza predefinita hanno ritrovato un forte appeal, che comunque non si era mai del tutto sopito allo sportello. Prodotti con una struttura commissionale che incentiva le reti distributive a proporli ai loro clienti. Ne parleremo lunedì 13 novembre, alle ore 12.30, nel corso della consueta diretta che va in onda sul sito internet e sui canali social (Linkedin, Facebook, Youtube e Twitter) del Sole 24 Ore. Saranno illustrati i meccanismi di funzionamento dei fondi a scadenza, i costi, la tassazione e analizzeremo le performance di quelli già giunti a scadenza. Ospite della diretta Rocco Probo, analista finanziario dell’ufficio studi di Consultique, che dialogherà con i giornalisti Isabella Della Valle e Gianfranco Ursino e risponderà alle domande che il pubblico invierà in diretta attraverso le chat di Linkedin e Facebook."
"Previdenza integrativa, in rivolta gli iscritti al fondo pensione ex Banca di Roma","Sono quasi 20mila e hanno ricevuto una decurtazione del 70% dell’assegno previdenziale. E ora chiedono un tavolo negoziale con Covip, UniCredit e ministeri competenti","2023-11-12","","Pensioni","Pensioni integrative ridotte di quasi il 70 per cento. È la decurtazione imposta ai 18.640 iscritti al fondo pensione del personale ex Banca di Roma per effetto dell’applicazione del piano di riequilibrio previsto dalla legge e imposto da Covip, authority di vigilanza del settore. «È una situazione che pesa su tutti gli iscritti al fondo ex Bdr poi confluito in quello di UniCredit – ricorda Mario Stefano Pepino, presidente dell’associazione nazionale pensionati Banca di Roma –. Chiediamo a questo punto un tavolo negoziale a cui sederci insieme a UniCredit, alla Covip e alle parti istitutive per trovare una soluzione». Attualmente il fondo pensione ex Bdr h a un patrimonio che ammonta a circa 347 milioni di euro. Come si legge in una nota dell’associazione pensionati, «nel corso degli anni la situazione del fondo è andata peggiorando a causa di operazioni finanziarie non rispondenti alle esigenze di prudente gestione».  C’è un elenco che inizia con le obbligazioni Lehman Brothers per finire al complesso immobiliare di via Tupini a Roma dove, viene spiegato nella nota, c’è stata una «concentrazione degli investimenti immobiliari».  L’immobile romano, ricordano i pensionati, era stato venduto al fondo pensione dalla Banca di Roma e dalla stessa poi affittato per 15 anni. UniCredit, che ha inglobato Banca di Roma-Capitalia, ha dato però disdetta tre anni fa. E oggi, viene ricordato, quel complesso immobiliare non produce reddito. «A questo punto, la Covip ha chiesto la cessione di tutti gli immobili del fondo pensione entro fine giugno del 2024», ricorda Pepino. Sulla vicenda del fondo ex Bdr, il 18 ottobre scorso, è stata presentata alla Camera un’interpellanza urgente a firma di Francesco Silvestri (M5S) e sottoscritta da altri 20 parlamentari che chiede conto della vicenda al Mef e al ministero del Lavoro. Inoltre il 24 ottobre, si è riunito il consiglio nazionale dell’associazione pensionati (4mila iscritti) che ha preso una serie di decisioni tra cui la richiesta alla Covip dell’accesso agli atti dei procedimenti amministrativi in essere. Qual è la posizione del fondo pensione del personale UniCredit? Bocche cucite. Sul sito del fondo, c’è però un documento del 2 agosto scorso in cui si legge che: «A seguito di alcune richieste di chiarimenti e segnalazioni pervenute al fondo nei giorni scorsi e a integrazione di quanto già in precedenza comunicato, riportiamo di seguito ulteriori informazioni a beneficio di tutti gli iscritti». In particolare viene segnalato che la riduzione delle prestazioni «si è resa necessaria ed indifferibile ai sensi dello statuto, per assicurare, anche in chiave prospettica, l’equilibrio tecnico-attuariale»."
"«Ecco le azioni che hanno le maggiori  prospettive di crescita»","Visa ha garantito per anni margini elevati e rendimenti per gli azionisti, Microsoft è ben posizionata per continuare a crescere e Alphabet ha una solidità potenziata dall’intelligenza artificiale","2023-11-12","","La parola al gestore","L’economia americana è solida, mentre l’Europa per ora stenta, inoltre un occhio di riguardo va riservato al mercato brasiliano. Tra i settori, invece, è ancora l’intelligenza artificiale al centro con un ruolo importante soprattutto sulla dinamica degli utili aziendali. Lo spiega nel dettaglio Martin Moeller, co-responsabile Swiss & Global Equity di Union Bancaire Privée (Ubp), una delle principali banche private in Svizzera, che ha sede a Ginevra, un organico di 2mila persone e 140,6 miliardi di franchi di patrimoni in gestione. Nonostante tassi di interesse più alti, l’economia Usa sta crescendo in modo solido, grazie anche a un mercato del lavoro forte. Nel 2024 potrebbe rallentare un po’, data l’attuale base solida, ma una recessione richiederebbe un evento che scateni un rallentamento più marcato.L’Europa quest’anno ha evitato per poco la temuta recessione; i tassi di crescita non sono così dinamici, ma si prevede un modesto miglioramento per il 2024, data la bassa base di partenza. Una situazione di approvvigionamento energetico più solida rende meno probabile una recessione. Nell’improbabile caso di una recessione globale, le banche centrali hanno spazio per abbassare i tassi o interrompere l’attuale riduzione dei bilanci, se l’inflazione collabora. Paradossalmente, i mercati sono saliti nei primi giorni di guerra, dopo un settembre debole e visto il probabile contenimento geografico del conflitto. Il rischio è rappresentato soprattutto da un’impennata del prezzo del petrolio, finora evitata. Sebbene non si possa escludere la partecipazione di altre forze al conflitto, ci sono anche sforzi per una de-escalation, che si spera prevalgano. La forza degli Usa quest’anno è dovuta soprattutto a un numero limitato di titoli del settore tecnologico e delle comunicazioni, che si sono ripresi dalla debolezza dello scorso anno. Hanno beneficiato di programmi di contenimento di costi e investimenti e sono pronti a ricevere un’ulteriore spinta agli utili dall’intelligenza artificiale. Anche se significativi, i fallimenti bancari non si sono trasformati in una crisi sistemica. La Cina, tuttavia, ha deluso le aspettative sulla riapertura e le speranze per uno stimolo. Le preoccupazioni del settore immobiliare hanno anche un impatto negativo sul rischio di credito e sul sentiment delle nuove costruzioni. I risultati sono stati contrastanti e le guidance caute hanno determinato una notevole debolezza. Tuttavia, questo è il primo trimestre con una crescita annua degli Eps positiva, che si prevede acceleri ulteriormente nel Q4. Nel 2024 la base sarà bassa e, dopo un anno di debolezza dei margini, una certa leva operativa dovrebbe sostenere la crescita degli Eps. I rendimenti di tutti gli asset sono più interessanti di quanto non si vedesse da tempo. A seconda dell’obiettivo di rendimento e della tolleranza al rischio, è opportuno esporsi alle azioni nelle fasi di debolezza, come si è visto negli ultimi mesi. La crescita in Europa dovrebbe accelerare e gli Usa potrebbero continuare a beneficiare dei guadagni di efficienza e di ricavi potenziali legati all’intelligenza artificiale. Il mercato cinese potrebbe non risolvere i suoi problemi nel breve termine, per cui altri Emergenti, come il Brasile, potrebbero beneficiare del conseguente spostamento delle allocazioni degli investitori. Preferiamo società con una storia di Cash Flow Return on Investments elevata e stabile, selezioniamo quelle con un’alta probabilità di mantenere questi rendimenti in futuro, sfruttando al contempo alcune opportunità di crescita. Questo approccio tende a sovraperformare nel lungo periodo e consente di accedere a modelli di business difensivi e con capacità di innovazione, basso indebitamento e bassa variabilità degli utili. Un’azienda come Visa ha garantito per molti anni margini elevati e forti Cash Flow Return on Investments e rendimenti per gli azionisti. L’azienda è anche abbastanza resistente all’inflazione, poiché un aumento dei prezzi al consumo porta automaticamente a un aumento della spesa con le carte. Microsoft è un altro esempio di azienda che in passato ha dimostrato di creare valore economico e di crescere, ed è ben posizionata per continuare a farlo attraverso i servizi cloud e l’integrazione di funzionalità di intelligenza artificiale nella sua suite di prodotti esistenti. Anche Alphabet ha una solida storia di crescita e di creazione di valore superiore e ha già una solidità che dovrebbe essere ulteriormente rafforzata dai potenziali benefici derivanti dalle opportunità e dall’implementazione dell’intelligenza artificiale nei segmenti della ricerca e del cloud computing."
"IA e mondo digitale: per 1 italiano su 3 il racconto dei media non è equilibrato","Per il 67% degli italiani nei prossimi anni emergerà una grande azienda specializzata nell’utilizzo dell’IA che diventerà dominante","2023-11-12","Angelica Migliorisi","Sondaggio","Sono pochi gli italiani che ritengono equilibrato il modo in cui i media raccontano gli sviluppi del mondo digitale (31%) e dell’ intelligenza artificiale  (27%). È quanto emerge da un sondaggio nazionale condotto da Quorum/YouTrend per la Fondazione Pensiero Solido, con l’obiettivo di indagare il rapporto tra i cittadini e il mondo digitale, con un focus sull’intelligenza artificiale. La ricerca è stata effettuata con metodologia CAWI tra il 10 e il 13 ottobre 2023 su un campione di 803 intervistati rappresentativo della popolazione maggiorenne residente in Italia. I dati rilevano come due italiani su tre (66% del campione) si informino regolarmente sul mondo digitale, con il 44% che dichiara di farlo “abbastanza”, ma spesso senza approfondire. La sicurezza informatica è l’ambito verso cui i cittadini mostrano più interesse, con il 68% degli intervistati che si definiscono “molto o abbastanza” interessati al tema. Seguono la sanità digitale (60%), l’e-commerce (59%), i social network (58%), l’educazione digitale (57%), l’intelligenza artificiale (51%), il diritto informatico (42%), i videogiochi (29%), i big data (27%), fintech o tecnofinanza (24%). TV, internet e social media sono i canali principali con cui i cittadini si informano sul digitale. In particolare, la televisione è scelta dal 56% del campione, i siti internet specializzati dal 53%, i social network dal 49%, i quotidiani cartacei e online dal 38%, la radio dal 29%, le riviste specializzate dal 21%, i libri e i podcast dal 18%, le newsletter dal 17%. Dal sondaggio emerge poi come meno di un italiano su tre ritenga che i media raccontino il mondo digitale in maniera equilibrata. Per il 30% degli intervistati la narrazione è “eccessivamente entusiastica”, per il 31% “generalmente equilibrata” e per il 22% “eccessivamente allarmistica”. L’intelligenza artificiale, in particolare, appare poco interessante agli occhi degli italiani, con il 52% del campione che dichiara di informarsi “poco o nulla” sull’argomento. Il racconto fatto dai media degli sviluppi dell’IA, poi, sarebbe “eccessivamente allarmistico” (33%). In generale, gli intervistati risultano divisi sull’impatto che l’intelligenza artificiale potrebbe avere sulla società italiana: se il 44% di loro parla di un impatto “generalmente positivo” o “più positivo che negativo”, per il 39% sarà “più negativo che positivo” o “generalmente negativo”. Su una certezza, però, gli italiani sembrerebbero convergere: l’intelligenza artificiale va disciplinata. È il 63% del campione a sostenere, infatti, che il governo e le autorità internazionali dovrebbero regolamentarne lo sviluppo e la diffusione, mentre solo il 21% si dice contrario a quest’ipotesi. Tuttavia, l’IA non è vista come una priorità dagli intervistati: per il 51% di loro, infatti, ci sono temi più urgenti e prioritari che andrebbero considerati. Colpisce, poi, come il 67% degli italiani ritenga “molto probabile” o “abbastanza probabile” che nei prossimi anni emerga una grande azienda specializzata nell’utilizzo dell’intelligenza artificiale che, così come fatto per esempio da Google tra i motori di ricerca, diventi dominante in questo settore. Uno scenario che sembra preoccupare il 59% degli intervistati. “In momenti di crisi come quello che stiamo vivendo la comunicazione costruttiva è più che mai necessaria. Spetta in primo luogo ai professionisti dell’informazione e della comunicazione praticare una comunicazione che diffonda consapevolezza, conoscenza, responsabilità e coesione sociale. Ma la comunicazione costruttiva è anche un dovere che ci riguarda tutti, a livello personale e comunitario, perché tutti comunichiamo e diffondiamo comunicazione altrui e quindi abbiamo il compito di diffondere conoscenza, consapevolezza, responsabilità. Lo dimostrano i dati del sondaggio Fondazione Pensiero Solido/Youtrend che presenteremo domani. Noi faremo la nostra parte con comunicazionecostruttiva.it e ridando.it, nuovi luoghi digitali dove insegnare e praticare comunicazione costruttiva”, ha dichiarato Antonio Palmieri, Fondatore e Presidente Fondazione Pensiero Solido."
"La spirale che porta in alto i costi  dei fondi comuni in Italia","Studi di Banca d’Italia hanno fatto toccare con mano il legame esistente tra l’aumento dei costi dei fondi comuni e la forte crescita della raccolta dei fondi a scadenza in Italia","2023-11-12","","Risparmio gestito","Con cadenza periodica i regulator e le autorità di vigilanza si interrogano sullo sviluppo dell’industria del risparmio gestito. E puntualmente - in tali occasioni - a livello nazionale ed europeo viene sottolineata l’esigenza di ridurre i costi per i clienti, di alzare l’efficienza del servizio offerto e, allo stesso tempo, garantire crescita e competitività al settore. In particolare ogni anno l’Esma nel suo “Statistical Report - Performance and Costs of Eu Retail Investment Products” evidenzia l’eccessiva onerosità dei fondi comuni venduti in Italia, che presentano costi tra i più alti in Europa. Per dare un riferimento concreto, per la categoria degli azionari i costi annuali si aggirano in Europa sull’1,5 per cento, mentre per l’Italia tale valore sale al 2 per cento. Percentuali che purtroppo sono ancora molto lontane da ciò che avviene nel mondo anglosassone, caratterizzato da maggior trasparenza e competitività. Lo stesso report dell’Esma mette in luce anche i maggiori oneri, mediamente intorno al 40%, che i sottoscrittori dei fondi al dettaglio pagano in più rispetto agli investitori istituzionali. Circostanze che contribuiscono a creare la disaffezione dei piccoli risparmiatori verso i mercati, il che può trovare una conferma empirica nel fatto che in Europa la partecipazione delle famiglie al mercato dei capitali è di gran lunga inferiore rispetto a quella registrata in altre economie avanzate. Tema su cui tanto si discute in sede europea nell’ambito del processo di creazione del Mercato Unico dei Capitali. Da par suo Banca d’Italia sul tema dei costi dei fondi è intervenuta a più riprese, con profonde riflessioni, puntando in particolare il dito sulle strutture commissionali dei fondi a scadenza predefinita che, con il ritorno degli alti rendimenti offerti dai titoli di Stato, hanno ritrovato nell’ultimo anno un forte appeal, che non si era comunque mai del tutto sopito allo sportello. Studi empirici di Banca d’Italia, basati sulle segnalazioni di vigilanza delle società di gestione, hanno fatto toccare con mano il legame esistente tra l’aumento dei costi dei fondi comuni e la forte crescita della raccolta dei fondi a scadenza in Italia. Questi ultimi presentano «una struttura commissionale in cui gli oneri sono particolarmente elevati, legati alla presenza di un orizzonte temporale pluriennale e al fatto che la rete di vendita viene solitamente remunerata all’inizio della vita del fondo», come emerge dal paper 391/2017 pubblicato dall’istituto di Via Nazionale. Un meccanismo di prelievo dei costi per i fondi a scadenza che nel 2012 oltre a essere stato avallato, è stato anche definito nei dettagli da Banca d’Italia. Seppur armata di buone intenzioni, l’Authority ha prestato quindi il fianco ai gestori per strutturare fondi a scadenza con commissioni distorsive e fuori mercato. Ma c’è sempre tempo per correre ai ripari. Del resto le criticità sono emerse da studi pubblicati dalla stessa Banca d’Italia."
"Niente dati personali degli alunni nelle e-mail rivolte a più destinatari ","L’Autorità ha chiarito come vanno gestite le comunicazioni - rivolte, ad esempio, a genitori e colleghi della classe - per impedire che rendano identificabili i ragazzi","2023-11-12","","Privacy, il provvedimento","Nella vicenda (Garante Privacy-provvedimento 421/2023) l'insegnante aveva inviato, tramite e-mail, una comunicazione contenente informazioni relative al comportamento tenuto in classe dal figlio dei reclamanti, ai reclamanti stessi, agli insegnanti della classe, alla dirigente scolastica, nonché a tutte le famiglie degli alunni della classe.L'Autorità ha chiarito che nelle circolari, nelle delibere o in altre comunicazioni non rivolte a specifici destinatari non possono essere inseriti dati personali..."
"Nel solco delle  luci di chi ora non c’è più","L’omaggio del Reggio Parma Festival alla coreografa, Leone d’oro a Venezia, ripercorre le tappe della sua carriera, per culminare nell’atteso «DEUX MILLE VINGT TROIS» in cui denuncia gli effetti nefasti del potere mediatico","2023-11-12","","Maguy Marin","Tra gli eventi più significativi di una stagione teatrale segnata dallo spettro delle guerre e da altre minacciose catastrofi, spicca La passione dei possibili, l’omaggio tributato alla coreografa francese Maguy Marin da Reggio Parma Festival, associazione che annovera tra i suoi soci Fondazione Teatro Regio di Parma, Fondazione Teatro Due e Fondazione I Teatri di Reggio Emilia, oltre ai Comune di Parma e Reggio Emilia. Leone d’oro alla Biennale di Venezia nel 2016, Maguy Marin, figlia di immigrati spagnoli in fuga dalla dittatura franchista, formatasi alla scuola di Bejart e poi esponente di spicco della nouvelle danse francese, dopo oltre quarant’anni di carriera è forse oggi l’artista più in sintonia con i nostri tempi. Con il suo costante impegno per una danza militante, apocalittica ma ironica allo stesso tempo, che indaga le questioni, le ingiustizie e le aberrazioni del contemporaneo, la coreografa, considerata fuori moda (lei stessa si definisce démodé) in anni in cui un certo edonismo postmoderno dominava la scena, oggi torna ad essere un faro per i giovani, un esempio da seguire per indirizzare la creazione verso un nuovo umanesimo di cui si ha un gran bisogno. Fortemente critica nei confronti della società disumanizzante, consumistica, accecata dal profitto e dall’individualismo estremo, Maguy Marin continua a parlare alle nostre coscienze e ai nostri cuori con spettacoli come May B, creato nel 1981 ma ancora oggi considerato il manifesto di una danza esistenzialista, attualissimo nel suo descrivere una comunità smarrita e reietta ma solidale. Ispirato all’universo tragicomico di Samuel Beckett, lo spettacolo è stato riproposto al Regio di Parma lo scorso maggio come prologo del grande progetto che il Festival dedica alla coreografa. Patrocinato dall’Ambasciata di Francia in Italia, il programma entrerà nel vivo il 14 e il 15 novembre al Teatro Due con Singspiele, storica performance di Marin interpretata da David Mambouch. Oltre agli spettacoli, il palinsesto prevede anche proiezioni, mostre (a Parma sui quaderni di lavoro e documenti inediti della coreografa a cura di Paul Pedebidau; a Reggio Emilia con le foto di Piero Tauro) e incontri (imperdibile il 25 novembre al Teatro Due la conversazione con Marin e Olivier Neveux su Creazione artistica e implicazioni politiche). In coda al festival, dopo i quattro spettacoli della Compagnie Maguy Marin che presentiamo nelle schede a fianco, il 16 dicembre all’Ariosto di Reggio la MM Contemporary Dance Company, diretta da Michele Merola, interpreterà due coreografie di Marin: Duo d’Eden, che vede un uomo e una donna in un paradiso perduto nel quale si intrecciano eros, violenza e amore, e l’anteprima nazionale della ripresa di una creazione del 2001, Grosse Fugue sulla musica di Beethoven, che sarà eseguita dal vivo nella versione per quartetto d’archi dai solisti dell’Orchestra Haydn di Bolzano e Trento (vedi accanto l’approfondimento di Angelo Curtolo). Ma gli occhi di tutti sono puntati sulla prima italiana del suo nuovo spettacolo, DEUX MILLE VINGT TROIS (2023), coprodotto da Reggio Parma Festival e programmato, nell’ambito del Festival Aperto, il 18 e 19 novembre al Teatro Cavallerizza di Reggio Emilia. Ad esergo della scheda dello spettacolo l’artista pone una riflessione sulla paura tratta dal Castello di Kafka, ma cita anche Walter Benjamin, Tucidide, Spinoza e due modelli teatrali: Antonin Artaud e Bertolt Brecht. Proprio alla maniera di Brecht, Maguy Marin immagina un teatro politico, che smascheri le infamie e i soprusi del presente. In particolare, DEUX MILLE VINGT TROIS, che richiama le distopie (divenute oggi realtà) del Nineteen Eighty-Four di George Orwell, vuole denunciare gli effetti nefasti del pervasivo potere mediatico, della pubblicità occulta, degli influencer che hanno reso le nostre vite piatte e omologate, votate all’obbedienza, alla produzione e al consumo. Lo straniamento brechtiano serve alla coreografa per rendere ironici temi molto drammatici, che vorrebbe venissero interpretati dai suoi danzatori e danzatrici come avrebbe fatto il suo amato Karl Valentin nel cabaret politico degli anni Venti del secolo scorso, spingendoli a giocare col ritmo e con lo spazio. Lo scopo è quello di risvegliare le coscienze, proponendo un’opera destabilizzante, che incrini le nostre certezze, anche percettive. Si tratta, per Maguy Marin, di rendere giustizia alla memoria di chi ci ha preceduti, recuperando il patrimonio sommerso di pensieri, battaglie, ideali: «Tutti coloro che sono morti da secoli sono lì sotto i nostri piedi - scrive la coreografa -. Questi corpi, un tempo reali e ora diventati polvere, hanno lasciato tracce. Rendiamo visibili le piccole luci che brillano nelle tenebre».  Il sito ufficiale del Reggio Parma Festival "
"Brutale poesia di danze euforiche e sensuali","Michele Merola","2023-11-12","","Michele Merola","«La danza di Maguy Marin mi ha sempre accompagnato e affascinato: è piena di brutale poesia che va dritta al cuore ed è sempre capace di parlare a tutte le generazioni, provocando in chi la guarda pulsazioni vitali che vanno dalla gioia alla rabbia al dolore. Il corpo nei suoi lavori trasmette in modo concreto e tangibile quello che le parole talvolta non riescono ad esprimere. Il suo è un teatro che ci pone sempre domande e interrogativi e non cerca il facile consenso». Così il coreografo Michele Merola. Il 16 dicembre la sua compagnia, la MM Contemporary Dance Company, presenta in anteprima nazionale Grosse Fugue, che Maguy Marin ha creato nel 2001; mentre la prima nazionale si terrà nel prossimo luglio al festival Bolzano Danza, sempre con questi interpreti. La musica è un celebre lavoro per quartetto d’archi, emblematico del tardo stile beethoveniano, dalla complessa scrittura contrappuntistica e radicalismo del linguaggio. Ecco il dialogo: dalle quattro voci strumentali alle quattro danzatrici scelte da Marin. Nell’incontro prende forma una complessità tra la crescente forza vitale dell’essere femminile e lo stato di entusiasmo e disperazione della partitura. La danza diventa un’esplosione euforica di energia, dove le quattro interpreti, vestite di rosso, in un’alternanza quasi frenetica, saltano, corrono, si accasciano, si risollevano in un turbine vitale. Lo spettacolo si apre invece con Duo d’Eden, creato dalla coreografa nel 1986; autrice anche della colonna sonora, che ci avvolge con rumori della natura, pioggia, vento. Un uomo e una donna, come nudi, avanzano in scena, mentre i corpi si attirano e si aggrappano, sino a diventare indissolubili. Un Adamo ed Eva immersi in un percorso di sensualità, eros, difesa, attacco, in un mondo non così tranquillo, sicuro e idilliaco. I lavori di Maguy Marin fanno parte del ricco e variegato repertorio della Compagnia fondata da Merola nel 1999 con l’obiettivo di favorire scambi e alleanze fra artisti italiani e internazionali, testimoni e portavoce della cultura contemporanea. Li abbiamo visti, i ragazzi della Compagnia, nei recenti Capodanni su Rai 1 nel programma Danza con me di Roberto Bolle. Premiati da Danza & Danza nel 2010 come Migliore Compagnia Emergente, hanno bissato nel 2022 per la migliore produzione italiana, con lo spettacolo Ballade, coreografie di Mauro Bigonzetti ed Enrico Morelli. E ancora nel 2017 con il Premio Europaindanza per la coreografia Bolero di Michele Merola. Numerose sono inoltre le sue creazioni per altreformazioni, tra cui l’Aterballetto, l’Opera di Roma, il San Carlo di Napoli, il Massimo di Palermo, il Teatro Nazionale di Belgrado; mentre nel 2024 la Compagnia è attesa, oltre alle numerose date italiane, a Parigi e a Helsinki."
"Doppia maturità, stesso voto per la ragazza del ricorso","Applauso, liberatorio, di studenti e genitori che ha accompagnato la fine dell’esame che è stato ripetuto da tutta la classe del liceo Galilei di Spadafora.","2023-11-12","","Dopo l’annullamento della prova","Commissioni diverse, ma voto uguale. Ha ottenuto la stessa valutazione la studentessa del liceo linguistico scientifico Galilei di Spadafora (Messina) che con il suo ricorso ha fatto ripetere l’esame orale di maturità a tutta la sua classe. Le decisioni delle due diverse commissioni d’esame sono sovrapponibili: la studentessa ha superato la maturità con lo stesso voto ottenuto la prima volta. Stress finito per questi studenti che sembrano i protagonisti di “Immaturi”, ma il loro non è stato un film. Tutt’altro. Come dimostra l’applauso, liberatorio, di studenti e genitori che ha accompagnato la fine dell’esame sostenuto per la seconda volta per decisione del Tar, dopo che l’Ufficio scolastico regionale della Sicilia aveva individuato gravi irregolarità, confermate dai giudici. Del caso si era interessato il ministero dell’Istruzione e del merito che, come ha detto il ministro Giuseppe Valditara, «aveva già fatto tutte le sue verifiche» e che «aveva già affrontato il tema». A chiudere la prova è stata la studentessa la cui famiglia aveva presentato il reclamo dopo gli esiti finali della maturità: promossa, ma con un voto che, secondo il ricorso, non rispecchiava il percorso scolastico e perché sfavorita rispetto agli altri nove compagni di classe. Ma l’esito non è cambiato, il voto è stato lo stesso della precedente commissione. «Si manifesta soddisfazione per la positiva conclusione della sessione d’esame e si augura a tutti i ragazzi un futuro denso delle soddisfazioni che meritano, ognuno secondo le proprie aspirazioni». Lo afferma l’avvocato Maria Chiara Sgrò legale della famiglia che con il suo il ricorso ha fatto ripetere gli esami di maturità nel liceo scientifico Galilei di Spadafora, ringraziando «il dirigente scolastico provinciale Stello Vadalà e tutta l’istituzione scolastica, compresa la Commissione d’esame nominata, per la professionalità e la partecipazione, anche umana, dimostrata in una vicenda così complessa da gestire». Antonio, portavoce degli altri compagni, afferma che la classe «ha sostenuto l’esame con onestà, sincerità e tranquillità». «Ringraziamo la Commissione per averci messo a nostro agio - ha aggiunto alla presenza dei legali dei ragazzi, gli avvocati Caterina Galletta e Andrea Fiore - il Galileo non è solo la scuola del ricorso. Noi viviamo a testa alta e per questo bisogna fare chiarezza dicendo la verità, ovvero che tutti noi siamo stati trattati nello stesso modo». "
"Rating, Italia ancora alla prova. Ora occhi su Moody’s: perché è l’esame più temuto","L’economia rallenta ma l’Italia ha già incassato le valutazioni di tre agenzie di rating che hanno confermato il loro voto. Ora rimane l’esame più temuto: la pagella che Moody’s pubblicherà venerdì 17 novembre in tarda serata","2023-11-12","","Dopo Fitch","L’economia rallenta ma l’Italia ha già incassato le valutazioni di tre agenzie di rating che hanno confermato il loro voto. Ora rimane l’esame più temuto: la pagella che Moody’s pubblicherà venerdì 17 novembre in tarda serata. Un esame temuto non solo perché si tratta dell’agenzia più grande e autorevole, ma soprattutto perché il Paese arriva al giudizio con “outlook negativo” e l’attuale valutazione Baa3 è appena sopra la soglia del cosiddetto investment grade, livello per investire. Sotto si scende a Junk, spazzatura. Il governo Meloni arriva all’appuntamento con una legge di Bilancio prudente nei numeri, attenta a evitare che alcune delle poste di maggior rilievo - come quella delle pensioni - possano incidere sui conti. Ed è questa una delle ragioni per le quali il governo ha chiesto alla maggioranza che lo sostiene di non presentare emendamenti alla manovra, con l’obiettivo di mantenere immutati i saldi e soprattutto evitare scivoloni su capitoli delicati, come quello - ad esempio - del superbonus che ha un impatto sul debito. A tenere il dialogo con le agenzie di Rating è il ministro dell’Economia, Giancarlo Giorgetti, già durante l’ultima sessione dei lavori del Fondo Monetario Internazionale. Le prime tre valutazioni, fatte rispettivamente da S&p, Dbrs e Fitch hanno lasciato immutato il rating e anche l’outlook, cioè le prospettive, sul debito sovrano dell’Italia, pur in presenza di un rallentamento dell’economia evidenziato nei diversi report. Fitch ha anche sottolineato che il governo Meloni può contare su una «maggioranza parlamentare più stabile di precedenti amministrazioni» anche se si trova ad affrontare «una notevole pressione politica affinché mantenga maggiormente i suoi impegni elettorali». Proprio questo sottolineano il ministro Adolfo Urso e altri esponenti della maggioranza che vedono riconosciuta la solidità dell’economia e della coalizione che regge l’esecutivo. Ora rimane solo l’appuntamento con Moody’s che il 19 maggio aveva deciso di rinviare la valutazione, facendola semplicemente slittare. Gli analisti di Unicredit si dicono convinti che sarà confermato il giudizio sul rating dell’Italia su quello che sarà un appuntamento «attentamente valutato dagli investitori»: «I dati e le proiezioni storiche - scrive Unicredit nel report - appaiono coerenti quanto meno con una conferma del giudizio», anche alla luce della resilienza dimostrata dall’Italia ai recenti shock, come quello energetico; a favore di una conferma anche «i recenti miglioramenti» nell’implementazione del Pnrr, le notizie «positive» sulla situazione politica, «i miglioramenti» degli indicatori della bilancia commerciale con l’estero e «i progressi» nella solidità del sistema bancario. Certo gli stessi analisti indicano la difficile prevedibilità dei giudizi di Moody’s. Ne sa qualcosa il presidente statunitense Joe Biden che nelle ultime ore si è visto si confermare il rating di ’tripla A’ ma, a sorpresa, tagliare l’outlook da stabile in negativo. Di certo la scelta di Moody’s avrà non solo una valenza politica, ma anche finanziaria. Gli effetti di un eventuale taglio li descrive uno studio di Barclays. Se il rating dell’Italia dovesse scivolare sotto l’investment grade, lo spread tra Btp e Bund tedesco, che ora viaggia attorno a quota 185, «potrebbe testare» la soglia dei 250 punti base. L’istituto britannico non fa pronostici sul rating ma indica una possibile crescita del debito al 144,3% il prossimo anno, contro il 140,1% stimato dal governo, per poi ritornare a scendere grazie a una crescita del Pil «contenuta ma positiva». E in ogni caso, anche se l’agenzia dovesse confermare il voto sull’Italia, vede per il Paese uno spazio di manovra ridotta che lo renderebbe «vulnerabile agli shock e alle oscillazione nel sentimento degli investitori»."
"Rating,  tre scogli superati: ma l’Italia resta sotto il faro delle agenzie","Dopo S&P e Dbrs anche Fitch conferma il rating all’Italia. Venerdì è attesa Moody’s, ma il mercato non teme un taglio. Ma gli esami non sono finiti","2023-11-12","","Titoli di Stato","Venerdì 20 ottobre: S&P Global Ratings conferma all’Italia il giudizio “BBB” con prospettive stabili. Venerdì 27 ottobre: Dbrs lascia invariato il voto “BBB high” con trend stabile. Venerdì 10 novembre: l’agenzia Fitch mantiene il rating “BBB” con outlook stabile. Manca solo l’ultimo scoglio, venerdì prossimo con Moody’s, e poi per l’Italia sarà passata la stagione delle pagelle. E sebbene proprio il prossimo appuntamento sia quello più delicato, perché Moody’s valuta il nostro Paese nell’ultimo gradino dei rating d’investimento con prospettive negative, sul mercato c’è una certa tranquillità: praticamente nessuno si aspetta un declassamento. Perché le condizioni che l’agenzia aveva posto per l’eventuale declassamento, quando aveva portato a «negative» le prospettive sul rating, non si sono ad ora verificate. Per questo lo spread tra i BTp italiani e il Bund tedesco viaggia tranquillo e venerdì ha chiuso a 186 punti base. Ma questo non significa che sia tutto tranquillo: se per caso Moody’s dovesse invece decidere di tagliare il giudizio sull’Italia, mandandolo in territorio «spazzatura» (tecnicamente «speculativo»), Barclays prevede che lo spread BTp-Bund possa salire a 250 punti base. E poi, se anche questo non accadesse, comunque gli “esami” per l’Italia non finirebbero certo venerdì prossimo: i conti pubblici, e soprattutto il deficit e la traiettoria del debito, resteranno sorvegliati speciali sui mercati. Basterà poco, vista la delicatezza del tema, per far deragliare il treno dei nostri titoli di Stato. Insomma: superare lo scoglio delle agenzie di rating è una buona cosa, ma la guerra ancora non è vinta. Chi mettendo l’accento su una tematica e chi su un’altra, tutte le agenzie di rating che si sono pronunciate fino ad ora hanno più o meno giustificato la stabilità del giudizio sull’Italia con parole simili. Tutti sanno che la crescita economica rallenta, anche se nessuna agenzia prevede una recessione in Italia. Tutti sanno che il deficit e il debito, in un contesto di bassa crescia e tassi elevati, peggiorano rispetto alle previsioni di non molti mesi fa. Ma tutti sottolineano che i punti di forza dell’economia italiana e il sostegno che arriva dal Recovery Fund europeo saranno in grado di mantenere sostenibile il debito. «Le prospettive stabili al rating derivano da due piatti della bilancia - scrive per esempio S&P -: da un lato il consolidamento di bilancio più lento del previsto, dall’altro il sostegno che arriva dai fondi europei». Parole simili per Dbrs: «La stabilità del rating deriva dal fatto che il sostegno in arrivo dall’implementazione del Pnrr nei prossimi anni andrà a mitigare la frenata economica dovuta ai tassi più elevati». È questo che tiene l’Italia con un rating “BBB”, sebbene il debito al 140% del Pil sia - ricorda Fitch - ben più alto del 54,9% medio dei Paesi con analoga valutazione. Come detto, gli esami non sono finiti. Tutte le agenzie mettono nero su bianco gli eventi che le spingerebbero a tagliare il giudizio sull’Italia. Una minore fiducia sulla capacità dell’Italia di implementare gli aggiustamenti sul bilancio primario necessari per contenere i rischi finanziari, in un contesto di elevato debito, sarebbe per Fitch un motivo per tagliare il rating. Anche Dbrs mette «un ulteriore rilassamento fiscale» tra le possibili cause che giustificherebbero un declassamento. Come anche una crescita inferiore alle attese, che peggiorerebbe l’andamento del rapporto debito/Pil, e un sensibile aumento dei costi di finanziamento. Stesse considerazioni per S&P, che sottolinea anche un ulteriore rischio per il rating: il caso in cui le riforme strutturali, soprattutto quelle legate all’ottenimento dei fondi europei, venissero implementate «solo parzialmente». Il tema chiave per tutte le agenzie, e non solo, è uno: la crescita economica. Solo la crescita può davvero tenere deficit e debito nella giusta traiettoria. Barclays si è messa a stimare tutte le possibili combinazioni tra Pil e deficit, per capire fino a quando il debito italiano sarà sostenibile. Ebbene: con un surplus primario (cioè al netto della spesa per interessi) pari all’1% del Pil e una crescita nominale del Pil (cioè sommata all’effetto inflazione) di circa il 3%, il rapporto tra debito e Pil resterebbe stabile. «Ma questo scenario - scrivono gli analisti di Barclays - «richiederebbe un certo consolidamento fiscale rispetto allo status quo». Dunque, non sarebbe garantito ugualmente. Certo, se la crescita fosse maggiore, la situazione migliorerebbe. Ma qui si torna al punto dolente, sottolineato anche da alcune agenzie di rating: un debito pubblico così elevato lega le mani al Governo, che ha poco spazio di manovra per fare politiche espansive. La strada, insomma, è stretta. L’Italia, attualmente, ha un alleato prezioso (ma anche volubile): la fiducia del mercato."
"Perché Enasarco voleva l’obbligo  anche per le reti assicurative","La categoria degli agenti iscritti al Rui è ancora in allarme e deve già affrontare la novità della ritenuta d’acconto","2023-11-11","","Pensioni","Ancora ore di suspense per gli agenti assicurativi sulla vicenda dell’obbligo di iscriversi all’Enasarco, previsto in una delle bozze della Legge Bilancio e poi cassato nella versione definitiva ora al vaglio della Camera. Come noto anche grazie al pressing delle associazioni di categoria Sna e Anapa, sui rispettivi riferimenti politici, quello che era l’Art. 28 della bozza di Legge Finanziaria è stato stralciato ed il testo approdato al Senato lunedì 30 ottobre non prevede più l’obbligo contributivo Enasarco a carico degli agenti assicurativi e dei relativi collaboratori. «Tuttavia, le pressioni per la reintroduzione di tale obbligo contributivo non sono cessate e sembra che sia in corso un nuovo braccio di ferro», come spiega tramite il suo canale web lo Sna (Sindacato nazionale Agenti) che ha incontrato mercoledì 8 ottobre da una serie di parlamentari di maggioranza proprio per scongiurare nuovi colpi di mano. L’eliminazione dell’obbligo di iscrizione non è stata infatti gradita da Enasarco e i retroscena narrano di una lettera inviata dai vertici della Fondazione alla “politica” dopo lo stralcio. «L’assoggettamento alla normativa in materia di contribuzione previdenziale integrativa prevista per gli agenti ed i rappresentanti di commercio, oltre a rappresentare un forte onere aggiuntivo, non avrebbe trovato alcuna giustificazione per la categoria – rimarca Vincenzo Cirasola, presidente Anapa –. I titolari di agenzia infatti hanno già da anni un loro Fondo di Previdenza complementare (Fonage) e una Cassa di Previdenza frutto della libera contrattazione collettiva con l’Ania, che si aggiunge all’iscrizione all’Inps e ad altre forme tutela previdenziale». Gli agenti avrebbero poi dovuto pagare (oltre che per sé) anche parte della copertura Enasarco per i propri subagenti: la spettanza complessiva del 17% sarebbe infatti stata divisa a metà tra agente e subagente. Insomma sarebbe stata una nuova stangata nella manovra finanziaria che si sarebbe aggiunta all’introduzione della ritenuta d’acconto del 23 per cento.Ma torniamo alla vicenda Enasarco, cercando di capire le motivazioni che stanno alla base del tentativo (l’ennesimo) di obbligare i professionisti delle assicurazioni all’iscrizione e al pagamento dei contributi. Il tema infatti non è certo nuovo, visto che la Cassazione si era espressa più volte a favore dell’esclusione degli agenti e subagenti assicurativi dal versamento dei contributi richiesti da Enasarco durante delle ispezioni. Il nuovo tentativo è finalizzato soprattutto ad allargare la platea dei versanti anche per fare fronte ai crescenti oneri per le prestazioni previdenziali gestite: ogni anno Enasarco eroga più di 135 mila pensioni e circa 36 mila liquidazioni Firr ossia (Fondo indennità di risoluzione del rapporto). Gli iscritti oggi (stando al sito) sono oltre 237 mila e le imprese preponenti 57 mila. Il flusso contributivo nel 2022 è passato da 1,25 miliardi euro a 1,30 miliardi, a fronte di una spesa pensionistica complessiva di 1,085 miliardi (1.034 milioni nel 2021), mentre continua a diminuire il numero dei contribuenti: -1.400 rispetto al 2021, e a crescere quello dei pensionati: +2.100 rispetto al 2021. Da qui probabilmente il pensiero di integrare la nutrita platea degli agenti assicurativi (25mila agenzie) e dei subagenti (circa 198mila addetti iscritti alla lettera E Rui). Il contributo medio annuo pagato dall’agente di commercio all’Enasarco è pari a 2.543 euro a cui si aggiunge in egual misura il contributo a carico della preponente, per un valore complessivo medio di euro 5.086; di contro la pensione media annua di vecchiaia è pari a 9.500 euro (contro i 7.790 euro del 2021). Poiché i contributi vanno capitalizzati all’incremento medio quinquennale del Pil nominale, che include pertanto l’inflazione, si tratta di un obiettivo particolarmente sfidante in tempi di elevata inflazione. Il tutto nonostante ci sia l’enorme dote contributiva data dai silenti (ossia da coloro che pagano meno dei venti anni di contributi necessari per ottenere la pensione, minimo innalzato nel 2021)."
"Non solo manovra: dal decreto bollette a quello fiscale, Camere a rischio imbuto","Da qui alla fine dell’anno, a meno di “new entry” nei calendari dei lavori di Montecitorio e a Palazzo Madama ci sono da esaminare sei decreti. Oltre alla manovra. A ciò, si aggiungono, e vanno approvati entro il 31 dicembre, due provvedimenti collegati ad obbiettivi previsti dal Pnrr: il disegno di legge annuale per il mercato e la concorrenza, e quello sulle guide turistiche","2023-11-11","","In Parlamento","Camere a rischio di “imbuto parlamentare”. Da qui alla fine dell’anno, a meno di “new entry” - che non possono essere escluse del tutto - nei calendari dei lavori di Montecitorio e a Palazzo Madama ci sono da esaminare sei decreti. E, visto che il Parlamento dovrà licenziare anche la legge di delegazione europea e, entro la notte di Capodanno, la Manovra, è prevedibile che Aule e commissioni saranno sottoposte nelle prossime settimane a un surplus di lavoro. Insomma, quasi due mesi di fuoco: specialmente se a Montecitorio l’opposizione deciderà di praticare ostruzionismo sfruttando tutti gli escamotage ad essa consentita dalle norme regolamento dedicate all’esame dei decreti legge in quel ramo del Parlamento. Alla Camera i decreti legge da convertire sono sei. Si parte dal Decreto Bollette: approda nell’Emiciclo la prossima settimana e, come ha annunciato al termine della Capigruppo il ministro per i Rapporti con il Parlamento Luca Ciriani, il governo non intenderebbe blindarlo con la fiducia se dall’opposizione non pioverà una gragnuola di emendamenti. Si passerà poi al decreto Proroga Termini, a quello in materia di immigrazione, a quello sull’emergenza Campi Flegrei ed a quello sulle consultazioni referendarie. In coda c’è il decreto fiscale. A quel punto la Camera dovrebbe esaminare la Manovra in arrivo dal Senato. La pressione dei decreti non è meno forte in Senato dove peraltro, appunto, è già in corso l’esame della Manovra. A Palazzo Madama, dove è stato approvato definitivamente con la fiducia (già posta anche alla Camera sullo stesso provvedimento) il dl Sud, devono passare tutti gli altri dl già all’esame di Montecitorio. Tutti provvedimenti che, come ha spiegato al question time il ministro per le Riforme Elisabetta Alberti Casellati, sono stati emanati via via dal governo per fornire risposte immediate ad altrettante situazioni di emergenza da fronteggiare. Oltre a tutto ciò, si aggiungono, e vanno approvati entro il 31 dicembre, due provvedimenti collegati ad obbiettivi previsti dal Pnrr: si tratta del disegno di legge annuale per il mercato e la concorrenza, e quello sulle guide turistiche. Parlando di scadenze, entro il 27 novembre va varato il disegno di legge in materia di revisione dello strumento militare (contiene una proroga di deleghe). E entro Capodanno deve essere licenziato il ddl “made in Italy”: collegato alla manovra: il testo prevede uno stanziamento di risorse per l’anno in corso."
"Ercole Baldini, una mostra per riscoprire un protagonista del ciclismo italiano ","Sabato 11 novembre si apre la rassegna sull’ex campione scomparso quasi un anno fa e fino ad oggi un po’ trascurato dalla memoria collettiva","2023-11-11","Dario Ceccarelli","Forlì ","Ora che il ciclismo è in letargo - e forse con la penuria di campioni che abbiamo è meglio così - vi suggeriamo una magnifica mostra che sia apre questo sabato 11 novembre a Forlì, su un grande protagonista del ciclismo italiano, scomparso quasi un anno fa, purtroppo un po’ trascurato dalla memoria collettiva sempre più schiacciata da un effimero presente che rimuove il meglio del passato. Parliamo di Ercole Baldini, il gigante romagnolo detto anche il “treno di Forlì. Un talento straordinario, esploso a metà degli Anni Cinquanta, quando stava tramontando il periodo aureo di Coppi e Bartali ed era ancora da venire quello di Gimondi e Merckx. In questo interregno, Baldini ha lasciato un segno breve ma profondissimo. Un ciclone, una forza della natura, che In tre stagioni (1956, ’57 e ’58) ha dominato il mondo del ciclismo raggiungendo una popolarità che sembrava far impallidire perfino quella di Fausto Coppi, da tempo avviato a un malinconico declino. Baldini Ercole, di nome e di fatto. Capace di titaniche fatiche e mirabolanti imprese che nessuno ha più saputo vantare: un oro olimpico a Melbourne nel 1956, centrato a soli 23 anni quando era ancora dilettante; un campionato Mondiale su strada a Reims (’58) e il Giro d’Italia sempre nel 1958. Ma non basta perchè il campione romagnolo, prima dell’exploit di Melbourne, era riuscito a strappare a Jacques Anquetil il primato dell’ora. Record che il francese aveva appena tolto a Fausto Coppi. Ecco, stiamo parlando di due leggende, due protagonisti assoluti della storia del ciclismo. Eppure Baldini, ancora dilettante, era stato capace di superarli realizzando un primato futuribile che di solito si raggiunge nella piena maturità. Ma Ercole Baldini, nato a Villanova di Forlì nel 1933, era già un campione fatto e finito. Con un fisico possente e una pedalata che ricordava per stile quella dei suoi maestri, Alfredo Binda e Fausto Coppi. Era un mix perfetto di forza ed eleganza, di agilità e potenza. Per questo motivo incatenò il cuore dei tifosi, pronti a innamorarsi di un nuovo campione che riportasse in auge il ciclismo italiano. Del resto era stato lo stesso Coppi, a “battezzarlo” quando il romagnolo aveva centrato il record dell’ora dei dilettanti: “Questo record è solo una tappa…” aveva profetizzato Fausto. “Con la sua andatura naturale, con la sua capacità di mantenere medie elevate e costanti, quel ragazzo è destinato al primato assoluto”. E infatti. In questo incrocio di destini, tra miti come Coppi e Anquetil, si consuma la breve ma intensissima carriera di Baldini. Indicato a furor di popolo come l’erede del Campionissimo. Proprio da Coppi ricevette infatti il via libera per il titolo mondiale di Reims nel 1958. Mancavano 250 chilometri e l’attacco sembrava velleitario come uno sparo nel buio. Baldini, in fuga con Voortin, Nencini e Bobet, li staccò invece uno ad uno diventando campione del mondo. Un’umiliazione per i rivali francesi, battuti proprio davanti ai loro tifosi. Un trionfo per il “treno di Forlì” che verrà affiancato a tutti gli assi del nostro ciclismo, da Girardengo a Binda, da Bartali e Coppi. Con quest’ultimo, che pure avrebbe potuto soffrire per la rapida ascesa del giovane romagnolo, si stabilì un’intesa speciale, quasi da fratello maggiore che trasmette la sua esperienza a quello minore. Un sodalizio che si cementò al Trofeo Baracchi del 1957 quando Baldini, grazie alle sue poderose “trenate”, portò Coppi alla vittoria, un Coppi già 38enne, ormai ai titoli di coda della carriera, che non ebbe difficoltà a riconoscere, pubblicamente, i meriti del suo giovane compagno. Le imprese di Baldini, al di là dei numeri statistici, hanno sempre colpito la fantasia del pubblico. Perchè Ercole era un generoso, sempre pronto a mettersi in gioco, dotato in più di una classe straordinaria. E in quel magico 1958, prima del trionfo al Mondiale, lo si vide quando si aggiudicò da dominatore il Giro d’Italia. Nonostante fosse un passista, di robusta complessione fisica, il romagnolo riuscì ad imporsi anche in montagna infliggendo distacchi pesanti a rivali come Gaul, Bahamontes, Bobet, Nencini e Geminiani, figure leggendarie inserite a pieno titolo nell’album di famiglia dei miti del ciclismo. In quel Giro, Baldini si aggiudicò 4 tappe , compresa quella dolomitica a Bolzano e la cronometro di 60 chilometri di Viareggio in cui polverizzò la concorrenza. Ma il suo capolavoro fu nella salita di Bosco Chiesanuova, quando riuscì a staccare uno specialista come Charly Gaul e a conquistare la maglia rosa. Un anno d’oro, quel 1958. Ercole allora pesava 75 chili e sembrava imbattibile, ormai lanciato verso un futuro sempre più luminoso. Ma come tutti i più grandi campioni - a parte Merckx, granitico nella sua invulnerabilità - Baldini aveva un suo punto debole, una fragilità che si manifestò dopo un intervento d’urgenza di appendicite cui fu costretto prima del Giro d’Italia del 1959. Complice anche una brutta polmonite, il corridore romagnolo non riuscì più a riconfermare il suo immenso talento. Forse fu la fretta di guarire, o forse solo il metabolismo che lo tradiva. “Mi faceva ingrassare anche l’aria che respiravo”, confidò Baldini. Il suo peso forma continuava a impennarsi non riuscendo mai a scendere sotto gli ottanta chili, un peso esagerato per essere competitivo nei grandi Giri. Ai tempi nostri, forse, un bravo dietologo l’avrebbe rimesso in linea permettendogli di imporre la sua classe anche negli anni successivi. Rimase protagonista, ma solo nelle prove contro il tempo e nell’inseguimento dove nel 1964, quando poi si ritirò, riuscì a conquistare il terzo posto al Mondiale di Parigi. Un epilogo non compreso dal grande pubblico che, in Baldini, aveva creduto di trovare il nuovo Coppi. E quindi non gli perdonò il declino precoce. “Il treno di Forlì” era arrivato al capolinea, ma Ercole se ne fece presto una ragione. Felicemente sposato con Wanda, da cui ebbe i due figli Mino e Riziero, ripartì con una seconda vita altrettanto realizzata sia come imprenditore, con l’azienda di famiglia, sia come apprezzato dirigente, diventando prima presidente dell’Associazione Corridori e poi di Lega. Una vita piena purtroppo incupita, negli ultimi anni, dalla scomparsa della moglie e da una salute sempre più precaria che lo portò quasi alla cecità. Un finale amaro che lo isolò anche dai vecchi amici del ciclismo. Ercole Baldini è morto a Forlì il primo dicembre 2022 all’eta di 89 anni. Ora di lui, oltre alle sue straordinarie imprese sportive, ci resta indelebile la sua contagiosa simpatia romagnola ben ritratta da Jacques Anquetil, il suo grande rivale degli anni più belli: “Mai incontrato un avversario che fosse anche un grandissimo e sincero amico come Ercole. Un cronoman fortissimo e una persona con cui ho vissuto momenti splendidi”. +++++++++++++++++++++ La mostra su Ercole Baldini, gratuita e aperta setti giorni su sette fino al 7 gennaio 2024 al Museo Civico di San Domenico a Forlì, è un tributo della città forlivese e della Regione Emilia Romagna a un cittadino illustre che ha onorato l’Italia nel mondo. Al progetto, curato da Beppe Conti con il supporto di Minerva Edizioni, verranno esposte le biciclette e i cimeli più prestigiosi. Le immagini più significative della vita di Baldini saranno narrate dagli scatti fotografici in bianco e nero del noto fotoreporter bolognese Walter Breviglieri che seguì il corridore in tutta la sua carriera."
"Crif, inaugurato il nuovo quartier generale green e hi-tech da 60 milioni ","A Bologna il polo del gruppo che sotto le due torri dà lavoro a mille dipendenti dei quasi 6mila nel mondo: 200 assunzioni in arrivo","2023-11-11","","Business information","In perfetto stile Crif, è difficile immaginare da fuori la straordinarietà delle scelte architettoniche e organizzative che riempiono i 10mila metri quadrati del nuovo quartier generale inaugurato il 10 novembre in via della Beverara a Bologna, a dieci minuti d’auto dall’aeroporto Marconi e a un quarto d’ora a piedi dalla stazione AV. Essenziale, squadrato e quasi mimetizzato nel quartiere direzionale in zona Lame, tre chilometri dalle Due torri e a ridosso dell’enorme parco alberato sul canale Navile, l’edifico racchiude scelte di arredo, di impianti e, ancor più, di tecnologie informatiche e digitali, che spiegano il perché sono stati investiti dalla proprietà, il patron Carlo Gherardi, 60 milioni di euro (di cui 35 milioni per il “guscio”, il resto da fuori non si vede) per dare una nuova casa agli 800 dipendenti della sede centrale. Dove c’è il cuore del credit bureau, il business storico di questo colosso dal basso profilo, nonostante gli oltre 600 milioni di euro di fatturato e i quasi 6mila dipendenti nel mondo (1.700 in Italia) che si occupa di informazioni creditizie, analisi dei dati e servizi di business information. Nulla a che vedere con le specializzazioni manifatturiere per cui è nota la via Emilia nel mondo, ma Crif oggi rappresenta nei fatti (e nei numeri) uno dei primi poli di occupazione del capoluogo ed è una delle realtà più internazionalizzate della regione, con sedi in 39 Paesi di quattro continenti. Crif21, questo il nome del nuovo headquarters sorto sulle ceneri di due capannoni industriali dismessi, occupa sei piani fuori terra e due sotterranei adibiti a parcheggi e servizi tecnologici e green (come ricariche elettriche, stalli per bici, docce per chi arriva pedalando o va a correre nel parco), è stato progettato e supervisionato dallo studio Politecnica di Modena, realizzato dalla Colombo Costruzioni di Milano e infrastrutturato di reti e soluzioni Ict dalla forlivese Vem Sistemi. È pronto per ottenere entro fine anno la certificazione Leed Platinum per la sostenibilità, con classe energetica A4, dopo aver già ottenuto i certificati Iso 14001 e Iso 14064 per l’impronta di carbonio. «L’ultimo piano terrazzato è tutto coperto da pannelli fotovoltaici, 250 KWh che dovrebbero coprire tra il 20 e il 25% del fabbisogno energetico di questa sede, che è full electric, non c’è gas, bensì solo con pompe di calore tradizionali e geotermiche negli interrati. Tutto questo è il risultato di scelte sostenibili che arrivano da lontano, negli ultimi dieci anni il gruppo ha ridotto del 49% i consumi energetici, dai 6 milioni di KWh del 2013 ai 3 milioni attuali a parità di perimetro, ed è anche così che si ripagano gli investimenti», spiega Paolo Pini, project e facility manager del gruppo, passeggiando tra i quattro piani adibiti a uffici, tutti simmetrici e open space, con 580 postazioni di lavoro flessibili, spazi informali comuni con salottini colorati e nicchie appartate, sale riunioni con tecnologie virtuali per incontrare i colleghi dall’altra parte del globo in telepresenza, oltre a terrazzi verandati e corti piantumate. L’inaugurazione, dopo tre anni di cantieri rallentati da Covid, ritrovamenti di reperti archeologici e di residui bellici, è anche l’occasione per annunciare il nuovo piano di assunzioni della multinazionale nata a Bologna nel 1988, che solo in Italia (tra la sede centrale e quelle di Milano, Firenze, Roma, Napoli, Rende) sta cercando 200 nuovi profili da assumere: sviluppatori software, sistemisti, analisti, commerciali e personale di staff. «Siamo alla costante ricerca, ogni anno, di almeno 150 persone da assumere e credo che questa nuova sede del gruppo, che sarà il benchmark per i prossimi investimenti, logisticamente strategica e all’avanguardia per standard lavorativi sia la miglior rappresentazione del nostro progetto “To get-there”, nato per sviluppare una cultura aziendale che vada incontro alle esigenze dei giovani, basata sul lavoro flessibile ma non solitario e individuale, anzi. Abbiamo trasformato i vecchi uffici in un luogo di aggregazione, dove condividere e partecipare agli obiettivi del gruppo, per collaborare con i colleghi anche in ambienti meno formali. Gli spazi comuni sono triplicati rispetto alla vecchia sede», rimarca Loretta Chiusoli, responsabile delle risorse umane di Crif. E la vecchia sede, a distanza di pochi passi dalla nuova, sarà a sua volta ristrutturata nei prossimi mesi, in vista della crescita dimensionale del gruppo, che nel Bolognese, tra altri due edifici attorno a Crif21 (di cui uno collegato anche fisicamente al nuovo quartier generale tramite una passerella coperta) e il campus a Varignana, sulle colline verso Imola, dà oggi lavoro a oltre mille persone. "
"Crif,  a Bologna investimento di 60 milioni sulla nuova sede green e high tech","Inaugurato il nuovo quartier generale. In arrivo 200 assunzioni","2023-11-11","","Business intelligence","Sono scelte architettoniche e organizzative innovative quelle che riempiono i 10mila metri quadrati del nuovo quartier generale di Crif inaugurato in via della Beverara a Bologna, a dieci minuti d’auto dall’aeroporto Marconi e a un quarto d’ora a piedi dalla stazione AV. Essenziale, squadrato e quasi mimetizzato nel quartiere direzionale in zona Lame, tre chilometri dalle Due torri e a ridosso dell’enorme parco alberato sul canale Navile, l’edifico racchiude scelte di arredo, di impianti e, ancor più, di tecnologie informatiche e digitali, che spiegano il perché sono stati investiti dalla proprietà, il patron Carlo Gherardi, 60 milioni di euro (di cui 35 milioni per il “guscio”, il resto da fuori non si vede) per dare una nuova casa agli 800 dipendenti della sede centrale. Dove c’è il cuore del credit bureau, il business storico di questo colosso dal basso profilo, nonostante gli oltre 600 milioni di euro di fatturato e i quasi 6mila dipendenti nel mondo (1.700 in Italia) che di occupa di informazioni creditizie, analisi dei dati e servizi di business information. Nulla a che vedere con le specializzazioni manifatturiere per cui è nota la via Emilia nel mondo, ma Crif oggi rappresenta nei fatti (e nei numeri) uno dei primi poli di occupazione del capoluogo ed è una delle realtà più internazionalizzate della regione, con sedi in 39 Paesi di quattro continenti. Crif21, questo il nome del nuovo headquarters sorto sulle ceneri di due capannoni industriali dismessi, occupa sei piani fuori terra e due sotterranei adibiti a parcheggi e servizi tecnologici e green (come ricariche elettriche, stalli per bici, docce per chi arriva pedalando o va a correre nel parco), è stato progettato e supervisionato dallo studio Politecnica di Modena, realizzato dalla Colombo Costruzioni di Milano e infrastrutturato di reti e soluzioni Ict dalla forlivese Vem Sistemi. Ed è pronto per ottenere entro fine anno la certificazione Leed Platinum per la sostenibilità, con classe energetica A4, dopo aver già ottenuto i certificati Iso 14001 e Iso 14064 per l’impronta di carbonio. «L’ultimo piano terrazzato è tutto coperto da pannelli fotovoltaici, 250 Kwh che dovrebbero coprire tra il 20 e il 25% del fabbisogno energetico di questa sede, che è full electric, non c’è gas, bensì solo pompe di calore tradizionali e geotermiche negli interrati. Tutto questo è il risultato di scelte sostenibili che arrivano da lontano, negli ultimi dieci anni il gruppo ha ridotto del 49% i consumi energetici, dai 6 milioni di Kwh del 2013 ai 3 milioni attuali a parità di perimetro, ed è anche così che si ripagano gli investimenti», spiega Paolo Pini, project e facility manager del gruppo, passeggiando tra i quattro piani adibiti a uffici, tutti simmetrici e open space, con 580 postazioni di lavoro flessibili, spazi informali comuni con salottini colorati e nicchie appartate, sale riunioni con tecnologie virtuali per incontrare i colleghi dall’altra parte del globo in telepresenza, oltre a terrazzi verandati e corti piantumate. L’inaugurazione, dopo tre anni di cantieri rallentati da Covid, ritrovamenti di reperti archeologici e di residui bellici, è anche l’occasione per annunciare il nuovo piano di assunzioni della multinazionale nata a Bologna nel 1988 che solo in Italia (tra la sede centrale e quelle di Milano, Firenze, Roma, Napoli, Rende) sta cercando 200 nuovi profili da assumere: sviluppatori software, sistemisti, analisti, commerciali e personale di staff. «Siamo alla costante ricerca, ogni anno, di almeno 150 persone da assumere e credo che questa nuova sede del gruppo, che sarà il benchmark per i prossimi investimenti, logisticamente strategica e all’avanguardia per standard lavorativi sia la miglior rappresentazione del nostro progetto “To get-there”, nato per sviluppare una cultura aziendale che vada incontro alle esigenze dei giovani, basata sul lavoro flessibile ma non solitario e individuale, anzi. Abbiamo trasformato i vecchi uffici in un luogo di aggregazione, dove condividere e partecipare agli obiettivi del gruppo, per collaborare con i colleghi anche in ambienti meno formali. Gli spazi comuni sono triplicati rispetto alla vecchia sede», rimarca Loretta Chiusoli, responsabile Risorse umane di Crif. E la vecchia sede, a distanza di pochi passi dalla nuova, sarà a sua volta ristrutturata nei prossimi mesi, in vista della crescita dimensionale del gruppo che nel Bolognese, tra altri due edifici attorno a Crif21 (di cui uno collegato anche fisicamente al nuovo quartier generale tramite una passerella coperta) e il campus a Varignana, sulle colline verso Imola, dà oggi lavoro a oltre mille persone. "
"Aperti gli impianti, si scia a Cortina   ","Aperti a sorpresa gli impianti di sci al Col Gallina","2023-11-11","","Neve","Cortina anticipa, a sorpresa, la stagione invernale - prevista da calendario a partire dal 27 novembre 2023 - con l’apertura agli sciatori, sabato 11 novembre 2023, degli impianti e delle piste del Col Gallina sul Passo Falzarego, all’ombra dell’Averau. Le prime nevicate, seguite dalle temperature favorevoli, hanno infatti consentito questa opportunità a tutti gli appassionati della neve, che potranno così godere di queste “prove generali” dell’inverno a partire da stamane. Gli altri impianti di Cortina Skiworld apriranno tra la fine di novembre e i primi di dicembre, per farsi trovare pronti per il grande battesimo di stagione durante il ponte dell’Immacolata."
"Accordo Italia-Albania, Scholz: osserviamo il modello Tirana, presto sarà nell’Ue","Il protocollo d’intesa firmato da Palazzo Chigi, criticato dal Pd, divide i progressisti europei riuniti nel congresso a Malaga","2023-11-11","","Migranti","Continua a far discutere l’accordo sui migranti siglato tra l’Italia e l’Albania che prevede Cpr nel Paese balcanico. Un’intesa duramente constestata dal Partito democratico e dal resto dell’opposizione: il tema è rimbalzato anche a Malaga, dove è in corso il congresso dei Socialisti europei. Con reazioni divergenti. Una sostanziale approvazione dell’intesa siglata tra la premier Giorgia Meloni e il primo ministro  Edi Rama quella espressa dal cancellerie tedesco  Olaf Sholz : «È una questione di competenza dei governi italiano e albanese. Credo che si debba tenere presente che, dal nostro punto di vista, l’Albania sarà presto membro dell’Ue e stiamo quindi parlando di una questione di come risolvere insieme sfide e problemi nella famiglia europea». Il cancelliere della Spd (i socialdemocratici tedeschi) ha quindi aggiunto: «C’è la migrazione irregolare che deve essere ridotta e ci sarà una stretta collaborazione con i Paesi al di fuori dell’Unione europea, come avviene ora, ad esempio con la Turchia, e potrebbero essercene altri». Molto critico, invece, il giudizio espresso dal presidente del Pse, lo svedese Stefan Löfven, nel suo discorso di chiusura del congresso: «La migrazione va gestita usando un framework progressista. Dobbiamo promuovere percorsi inclusivi, bisogna trovare modi per renderla una vittoria per le nostre società e per i migranti, questo è il modello che propongono i socialisti. Non il modo in cui il governo dell’estrema destra in Italia vuole esternalizzare le richieste di asilo in Albania». Che ha sottolineato: «La migrazione esiste da quando esiste l’umanità e la destra fa demagogia quando dice di poterla fermare, sono politiche destinate a fallire». Fratelli d’Italia saluta con fvore le parole del cancelliere tedesco: «Scholz - afferma il capogruppo di Fdi alla Camera Tommaso Foti - rilancia l’accordo sottoscritto tra Meloni e Rama, ricordando quello analogo con la Turchia, auspicando che il suo contenuto possa essere esteso ulteriormente ad altri Paesi extra Europei. Una conferma, semmai ne avessimo avuto bisogno, della lungimiranza e della concretezza delle misure attivate dal governo Meloni per contrastare l’immigrazione clandestina. Non ne azzecca mai una la segretaria del Pd, Elly Schlein»."
"Banche, 2023 anno d’oro: 43 miliardi di utili. Fabi: ora 435 euro in più al mese ai bancari","La trattativa: vogliamo il ripristino pieno della base di calcolo del Tfr e l’aumento dei buoni pasto","2023-11-11","","Le previsioni del sindacato","L’aumento dei tassi da parte della Bce spinge i risultati delle banche italiane che, a fine anno, potrebbero crescere del 70% rispetto ai 25 miliardi del 2022 attestandosi, secondo una proiezione della Fabi (Federazione autonoma bancari italiani) che parte dal confronto con lo scorso anno, a 43,431 miliardi. “Le nostre previsioni confermano che il settore sta attraversando una fase straordinaria: questi risultati legittimano le nostre richieste economiche per il nuovo contratto nazionale, a cominciare dall’aumento medio mensile di 435 euro. La trattativa sembra essersi avviata su un percorso positivo”, commenta il segretario della Fabi, Lando Maria Sileoni. Il risultato atteso dalla Fabi è quasi il triplo di quello del quinquennio precedente: nel 2021 gli utili si erano attestati a 16,4 miliardi, nel 2019 a 15,7 miliardi e nel 2018 a 15,1 miliardi mentre nel 2020, a causa della pandemia da Covid, il risultato complessivo fu di soli 2 miliardi. Il 2023, che ha già portato nei primi nove mesi dell’anno 15,7 miliardi di utili ai primi cinque gruppi bancari, sarà ricordato come un anno d’oro per i profitti delle banche italiane, con il rapido e imponente rialzo dei tassi di interesse che fa da volano a utili e ricavi. Sileoni: “Le nostre previsioni confermano che il settore bancario italiano sta attraversando una fase straordinaria: gli utili raggiungono livelli record e questi risultati sono anche frutto dell’impegno quotidiano di chi lavora in banca. Le richieste avanzate da tutti i sindacati a livello unitario al tavolo per il rinnovo del contratto collettivo nazionale di lavoro sono più che legittime. Oltre ai 435 euro di aumento medio mensile dello stipendio, compresi gli arretrati del 2023, vogliamo il ripristino pieno della base di calcolo del Tfr e l’aumento dei buoni pasto”."
"Schlein: «Meloni non vuole governare ma comandare». La replica: diamo più potere agli italiani    ","La partecipazione di Conte: «Io sono per il campo giusto e non per il campo largo, confermiamo il dialogo col Pd»","2023-11-11","","La manifestazione del Pd"," Elly Schlein riporta il Pd in piazza. E dal palco attacca: sulla riforma costituzionale del governo: «Giorgia Meloni non vuole governare ma comandare, la destra ha sempre sognato di smantellare la Repubblica parlamentare per l’uomo solo al comando, ma la storia di questo Paese ha dato e non è andata bene». Poco dopo arriva la replica della premier: «Cara Elly, noi vogliamo semplicemente che siano i cittadini ad avere più potere, dando così maggior forza e stabilità all’Italia. Cioè quello che dovrebbe sostenere ogni sincero “democratico”». Nel suo intervento la segretaria del Pd ha rilanciato l’azione del partito: «Siamo noi a dover ricostruire un campo progressista. Siamo qua per costruire una speranza al Paese, e questa piazza è la nostra risposta. Da questa piazza parte una fase nuova, non ci lasciamo qui, dovremo continuare a lavorare insieme, giorno per giorno, e non lo facciamo da soli. L’alternativa c’è, se la facciamo vivere insieme, continueremo a cercare convergenze con le altre forze di opposizione». Prima c’era stato l’attacco sul protocollo sui migranti firmato dal governo italiano con l’Albania: «Con l’Albania non c’è alcun accordo, perché gli accordi devono passare dal Parlamento e non abbiamo visto nulla. Forse perché sanno che viola la Costituzione, è un respingimento verso un Paese terzo. Meloni fa di tutto pur di non cambiare le regole europee e chiedere a Orban di fare la sua parte». Circa 50mila le persone presenti, secondo quanto riportano le fonti del partito. «Siamo felicissimi, grande grande gioia per questa meravigliosa partecipazione, non potevano neanche aspettarci una partecipazione cosi forte ha commentato Schlein. Ci sono anche delegazioni delle opposizioni:  Giuseppe Conte  con esponenti M5S insieme a Nicola Fratoianni e Angelo Bonelli di Alleanza Verdi Sinistra. Accoglienza calorosa per Conte: «Io sono per il campo giusto e non per il campo largo. Siamo oggi qui per confermare il dialogo che abbiamo già avviato col Pd e per confermare tutto il nostro dissenso, forte, alle politiche del governo, a partire dalla manovra, che è una sciagura per il paese, nulla di nulla, solo mortificazioni» ha detto Conte, arrivando alla manifestazion. Dietro il palco, la segretaria Schlein e Conte si sono poi intrattenuti alcuni minuti a parlare. Il servizio addetto alla sicurezza (150 volontari) avrà il compito, tra l’altro, di dare un’occhiata a vessilli e bandiere: la guerra in Medio Oriente ha posto anche la pace come tema centrale della manifestazione e la richiesta dem è stata quella che ci siano solo bandiere arcobaleno accanto a quelle del Pd. Due bandiere della Palestina sventolano comunque: tenute da alcuni manifestanti con la kefiah, sono riuscite ad entrare in piazza eludendo i controlli. Nel suo intervento (durata circa un’ora) Schlein ha parlato anche di fisco: «Strizzano l’occhio a chi evade e danno una sberla agli imprenditori onesti, ai lavoratori dipendenti e autonomi che pagano le tasse. Le tasse si pagano dove si fanno i profitti. Dobbiamo ricominciare a parlare di redistribuzione: delle ricchezze, del potere, del tempo». Quanto alla riforma costituzionale presentata dal governo «è un’arma di distrazione di massa. Domani con questa riforma sarebbe una persona a decidere del voto del Parlamento, cambia tutto, smantella la repubblica parlamentare. Giù le mani dalle prerogative del Presidente della Repubblica, è una deriva plebiscitaria. Giorgia Meloni non vuole governare ma comandare, la destra ha sempre sognato di smantellare la Repubblica parlamentare per l’uomo solo al comando, ma la storia di questo Paese ha dato e non è andata bene». «Siamo noi a dover ricostruire un campo progressista. Siamo qua per costruire una speranza al Paese, e questa piazza è la nostra risposta. Da questa piazza parte una fase nuova, non ci lasciamo qui, dovremo continuare a lavorare insieme, giorno per giorno, e non lo facciamo da soli. L’alternativa c’è, se la facciamo vivere insieme, continueremo a cercare convergenze con le altre forze di opposizione» ha detto la segretaria del Pd. «Questa è la piazza dell’orgoglio democratico ritrovato. Non abbiamo alcuna presunzione di autosufficienza, siamo la prima forza di opposizione, senza il Pd non si può costruire l’alternativa, ma siamo qua per costruire il dialogo sulle questioni concrete. Non facciamoci mai dire che l’alternativa non c’è, siamo noi. Non lasceremo a queste destre smantellare il Paese, l’Italia merita di più». Concetto ripreso dal presidente del Pd Stefano Bonaccini nel suo intervento: «Un appello: il Pd da solo non basta, lo sappiamo, ma a coloro che, nostri potenziali alleati, si definiscono alternativi a questa destra sia chiaro che senza il Pd non è possibile alcun nuovo centrosinistra che possa vincere la prossima volta». Bonaccini ha poi elogiato Schlein: «Un grande applauso per la scelta di tornare in piazza, siamo un grande partito, non possiamo stare al chiuso, al caldo, bisogna stare fuori, anche se a volte si rischiano i fischi». L’immigrazione diventa tema di stretta attualità con l’accordo Italia-Albania. Oggi, senza citare direttamente il protocollo siglato tra Giorgia Meloni e Edi Rama, Schlein davanti alla platea del congresso Pse a Malaga ha attaccato i modelli extraterritoriali per la gestione dei flussi migratori, come quello con la Libia e come sta cercando di fare Meloni con la Tunisia e con l’Albania. Basta con «l’esternalizzazione dei frontiere europee», ha detto Schlein. Un tema caldo a Malaga. Sia perchè Rama è membro osservatore del Pse, sia per il cortocircuito nel Pd del 9 novembre con la richiesta di espulsione dal Pse del premier albanese poi precisata, sia perchè la Germania del socialdemocratico Olaf Scholz non è così contraria all’esternalizzazione."
"In Liguria salgono gli arrivi dall’estero (+11%), il pesto naviga sul Tamigi ","Da gennaio ad agosto 2023 oltre 12 milioni di turisti nelle regione","2023-11-11","","Turismo","I tempi del Covid sono un lontano ricordo. Da gennaio ad agosto di quest’anno, in Liguria, sono state registrate oltre 12 milioni di presenze: una crescita del 3,65% rispetto allo stesso periodo del 2022. Il presidente della Regione Liguria Giovanni Toti traduce gli arrivi in posti di lavoro: «Nel 2022 infatti gli occupati del settore commercio, alberghi e ristoranti sono cresciuti del 10,3% rispetto al 2021, pari 13.246 unità in più». Il turismo in Liguria cresce soprattutto grazie agli stranieri, sempre da gennaio ad agosto, + 11,07% rispetto allo stesso periodo del 2022. Gli arrivi di statunitensi sono cresciuti del 30%, di australiani del +181%. Il governatore Toti, con l’utilizzo di fondi del Fesr (fondo europeo di sviluppo regionale), ha promosso la campagna dedicata al pesto “masterpiece of Liguria” ispirata a precedenti di grande impatto come quelle varata da Burberry nel 2021, o quella in occasione dei mondiali di rugby del 2015: anche in quei casi furono fatti navigare sul Tamigi riproduzione giganti di oggetti iconici. Il governatore della Liguria Giovanni Toti ha difeso martedì scorso la chiatta in navigazione sul Tamigi - criticata insieme a lodi in un servizio del quotidiano Il Secolo XIX - per promuovere il pesto in Inghilterra. Toti non ha gradito le critiche sostenendo che se «una iniziativa di marketing fa discutere, già di per sé è un successo. Forse non tutti possono vantare esattamente gli stessi numeri. In effetti, credo siano di più i liguri che digeriscono il pesto, anche con tanto aglio, rispetto a qualche giornale locale»."
"Banche, un trimestre da record: profitti a 16,5 miliardi (+80%)  ","Kearney: «Guidance di fine anno porta a numeri ancora migliori». I tassi elevati sugli impieghi hanno spinto il net interest income a 28,9 miliardi","2023-11-11","Luca Davi","Credito","Un trimestre da record. Per tutte le banche. Dalle grandi a quelle più piccole. Il lasso compreso tra giugno e settembre ha portato, ancora una volta, profitti mai visti nelle casse degli intermediari bancari italiani. E così sono stati qualcosa come 16,5 miliardi gli utili generati nei primi nove mesi dell’anno: un dato superiore dell’80% ai numeri, già elevati, raggiunti alla fine terzo trimestre 2022, quando le banche totalizzarono ben 9,2 miliardi di profitti netti. La fotografia - scattata da Kearney sul campione formato dai principali gruppi domestici, Intesa Sanpaolo, UniCredit, BancoBpm, Mps, Bper , Banca Pop. Sondrio, Credem e Bnl Bnp Paribas - mette in evidenza la salute di un comparto che, superata l’onda lunga della pandemia e schivati gli effetti nefasti della guerra in Ucraina, si trova con il vento in poppa dei maxi-tassi Bce. E che si trova ben posizionato per chiudere un anno all’insegna di un’ulteriore crescita, con soddisfazioni rilevanti per gli azionisti. Praticamente tutte le principali banche infatti, non solo hanno battuto le attese degli analisti nel terzo trimestre, ma molte di esse hanno anche ritoccato al rialzo le stime per l’anno in corso: da Intesa Sanpaolo, che ha rivisto la guidance di utile netto a oltre 7,5 miliardi di euro, a UniCredit, che ha migliorato la propria previsione di margine di interesse 2023 ad almeno 13,7 miliardi di euro; fino ad arrivare a Bper e Mps che ora vedono un utile «maggiore o uguale a 1,1 miliardi». Per gli azionisti, insomma, c’è motivo per sorridere. Anche perché nel frattempo gli istituti sono riusciti a rimpolpare anche il loro patrimonio, evitando la tassa sugli extra-profitti. Avvalendosi della facoltà di destinare a riserva un valore pari a 2,5 volte il valore della tassa, le banche hanno evitato di pagare all’erario circa 2 miliardi. «E la guidance di fine anno porta a numeri ancora migliori rispetto a quelli attesi alla semestrale - spiega Roberto Freddi, partner della società di Kearney - che permettono di fatto di compensare gli accantonamenti che sono stati fatti ai fini della tassa extraprofitti». Ma come si può spiegare questa autentica messe di profitti? Sono almeno tre le ragioni del boom. La prima è inevitabilmente costituita dall’impennata del margine di interesse. Il mantenimento dei tassi su livelli elevati – l’euribor a 6 mesi oltre quota 4%, ai massimi dal 2008 – rappresenta infatti la leva che ha permesso alle banche di tenere ampio lo spread commerciale. Da una parte le banche hanno ritoccato lievemente al rialzo i tassi passivi riconosciuti sui conti correnti della clientela – è il cosiddetto pass through sui depositi – ma dall’altra parte si sono ritrovate con tassi sugli impieghi a livelli record. Basti pensare che nei nove mesi il net interest income ha toccato la somma di 28,9 miliardi, il 57% in più di settembre 2022, quando già erano stati raccolti 18,4 miliardi. I maxi-margini hanno così permesso ancora una volta di compensare non solo il minor contributo derivante dalle aste Tltro, ma di ribilanciare anche il calo delle commissioni nette, che nel frattempo sono scese del 2%, a 18,15 miliardi: un calo, quest’ultimo, legato all’andamento negativo dei mercati azionari e obbligazionari. E su cui ha inciso la concorrenza dei Btp in area 4%, che ha generato deflussi dal risparmio gestito e ridotto i margini consulenziali. «In uno scenario in cui gli interessi guidano il boost della crescita dei ricavi, l’impatto generato dalla contrazione del credito verso privati e imprese è ancora limitato - aggiunge Freddi - L’andamento delle commissioni nette risente invece ancora di gestito che non sta facendo ancora il rimbalzo». Il secondo elemento è costituito dall’andamento dei costi. E qua le banche hanno mostrato di sapere tenere la barra dritta. Nonostante un’inflazione che continua a mordere, gli istituti sono stati in grado di contenere i costi: a fronte di un aumento delle spese amministrative del 2%, i costi per le spese del personale sono infatti scesi del 2%, portando a zero la differenza tra costi operativi tra un anno e l’altro. E questo dato, combinato al rinvigorimento dei ricavi, ha abbattuto l’indice cost/income, che è sceso del 9%, atterrando dal 53% di settembre 2022 al 44% di oggi. Ma non basta. Perché il terzo, e non certo trascurabile, elemento che aiuta a spiegare il boom di profitti è costituito dal calo delle rettifiche. Se è vero che l’aumento dell’inflazione è destinato a pesare sulla qualità del credito (come in parte sta già accadendo), è anche vero che fino ad oggi le banche non risentono di un rilevante peggioramento del rischio. Da qua, il netto calo delle rettifiche, praticamente dimezzate (-47%, a 2,6 miliardi) rispetto alla fine del terzo trimestre del 2022."
"Dalla ricerca muscoli artificiali robotici  più stabili ed efficienti","Collaborazione fra la ricerca di Scuola Superiore Sant’Anna di Pisa, Università di Trento e Università di Lienz","2023-11-11","","Innovazione","Da una collaborazione fra gruppi di ricerca internazionali delle università di Trento, Lienz e Sant’Anna di Pisa nasce un metodo inedito per progettare nuovi attuatori di movimento soft e muscoli artificiali robotici dalle prestazioni potenziate e dal consumo energetico assai ridotto. Si aprono così possibili progressi nel campo dei dispositivi assistiti, delle macchine automatiche e dei robot mobili per l’esplorazione terrestre, marina e spaziale. Un risultato ottenuto basandosi su sinergie, finora sconosciute, tra proprietà di materiali diversi. Gli attuatori, che consentono di sfruttare energia elettrica per generare movimento o forza, svolgono un ruolo cruciale nella vita quotidiana. In particolare, gli attuatori basati su materiali soft, negli ultimi anni, hanno attirato l’attenzione della comunità scientifica grazie al loro peso ridotto, al funzionamento silenzioso e alla biodegradabilità. Un modo semplice per creare attuatori soft consiste nell’utilizzare strutture multimateriale, come “tasche” fatte di film plastici flessibili riempite di oli e ricoperte con plastiche conduttive. Quando viene applicata un’attivazione elettrica, il film sposta il fluido e fa contrarre la tasca, in maniera simile a un muscolo biologico. Questo sistema può essere utilizzato per costruire muscoli artificiali per robot, ottiche regolabili o superfici tattili. Finora l’applicazione di una attivazione elettrica costante consentiva soltanto di ottenere contrazioni del muscolo per un periodo breve di tempo: un limite notevole per la loro applicazione pratica. Il ricercatore della Scuola Superiore Sant’Anna Ion-Dan Sîrbu, già dottorando dell’Università di Trento, ha iniziato a indagare questo fenomeno durante un periodo di ricerca all’Università Johannes Kepler di Lienz. Insieme al gruppo austriaco, Sîrbu ha creato un sistema che permette una misura accurata della forza in questi attuatori. Utilizzando le combinazioni di materiali identificate, gli scienziati sono riusciti a sviluppare e operare con successo diversi tipi di muscoli artificiali, ottiche a gradazione variabile e display tattili.«Durante la mia ricerca su combinazioni di materiali comuni – spiega – ho anche testato un film plastico che un collega dottorando, David Preninger, ha utilizzato per il suo lavoro su muscoli artificiali biodegradabili. Abbiamo notato che questo materiale è in grado di sostenere una forza costante per tempi arbitrariamente lunghi. Si tratta di una scoperta importante per le sue possibili applicazioni». Da quel momento, i ricercatori hanno lavorato su un modello teorico e su una caratterizzazione approfondita di materiali diversi. È emerso che i principali risultati sperimentali possono essere descritti con cura utilizzando modelli semplici. «La bellezza del nostro modello è proprio che è semplicissimo e può essere spiegato con conoscenze di fisica delle scuole superiori. Inoltre i nostri risultati forniranno alla comunità scientifica uno strumento semplice e potente per progettare e indagare su nuovi sistemi», commenta Preninger. Non solo: lo studio permette di identificare combinazioni di materiali che portano a un consumo di energia fino a mille volte inferiore. I risultati sello studio del nuovo metodo per creare muscoli artificiali più stabili ed efficienti sono stati pubblicati sulla rivista scientifica Nature Electronics."
"Maturità da film: in 11 ripetono l’orale, ma nella scuola è un caso eccezionale. Ecco perché","A Spadafora, in provincia di Messina, si torna davanti alla commissione d’esame. Per il Tar Catania la decisione del ministero è corretta perché «espressiva di un potere vincolato, in quanto protesa a curare l’interesse pubblico nazionale della correttezza dell’esame di Stato».","2023-11-11","","Fuga di domande all’orale","Quando si dice che la realtà supera la fantasia. E la fiction. La conferma giunge da un piccolo paesino della provincia di Messina, Spadafora, dove 11 studenti e studentesse della quinta linguistica del liceo scientifico «Galileo Galilei» saranno impegnati fino a lunedì 11 nella ripetizione della maturità che avevano già svolto a luglio. Più o meno quello che accadeva In «Immaturi», il secondo film (il primo da solo) di Paolo Genovese. In quel caso gli ex maturandi erano sei e la raccomandata con cui il ministero li avvisava che dovevano tornare tra i banchi a causa di un disguido burocratico arrivava a 20 anni di distanza. Stavolta di mesi dall’esame ne sono passati quattro e l’abbrivio l’ha fornito la leggerezza con cui una docente avrebbe violato i doveri che la carica di commissario dell’esame di Stato richiede, rivelando ad alcuni maturandi l’argomento da cui sarebbe partito il colloquio, terza e ultima prova d‘esame. Fatta la premessa che il condizionale è d’obbligo, visto che l’accertamento delle sue eventuali conseguenze disciplinari, civili e penali è ancora aperto, in questa sede proviamo a ripercorrere una vicenda che rappresenta se non un unicum un caso rarissimo nel panorama scolastico italiano. Perché, se è vero che il contenzioso sui risultati dell’esame è una pratica gettonatissima da parte delle famiglie (e degli studi legali) di casa nostra, quasi mai si era arrivati ad annullare la maturità e farla ripetere. In alcune circostanze era avvenuto in presenza di diplomifici che avevano rilasciato titoli falsi e dunque, una volta scoperti, avevano comportato la ripetizione delle prove. In questo caso verrà rifatto solo l’orale perché sarebbe stato inficiato da gravi irregolarità. Tutto nasce dal ricorso di una studentessa che era venuta a conoscenza della presunta “fuga di domande”, aveva presentato un esposto all’autorità scolastica provinciale che si era a sua volta rivolta al direttore dell’Ufficio scolastico regionale, Giuseppe Pierro, il quale - dopo un’ispezione di due settimane - aveva annullato le prove, vedendosi confermata dal ministero la bontà del suo operato. Pierro (che, nel commentare la vicenda, sottolinea sia che la maturità è «un momento importante di crescita personale per ogni studentessa e studente» sia che «deve essere affrontata con la serietà e il senso di responsabilità anche morale che merita») aveva inizialmente fissato per il 20 settembre la data del recupero. Ma il ricorso di un altro gruppo di ragazzi che si è rivolto al Tar di Catania ha fatto slittare ancora la prova bis. Dopo un decreto che il 15 settembre scorso ha rigettato l’istanza cautelare e annullato la prova del 20 il giudice amministrativo, il 23 ottobre, si è pronunciato anche nel merito. Mettendo nero su bianco un paio di concetti fondamentali dal punto di vista giuridico. Il primo è che «l’aver comunicato agli esaminandi gli argomenti di spunto per l’avvio dei relativi colloqui, non già prima dell’inizio della prova, come prescritto dall’ordinanza ministeriale, quanto, piuttosto, alcuni giorni prima, abbia messo gli stessi nella (indebita) condizione favorevole di poter rilevare e costruire per tempo i collegamenti esistenti tra le diverse discipline». E il secondo, ancora più esplicito: che l’azione del ministero, «pur a volerla configurare, in astratto, a guisa di agere di natura discrezionale, alla prova dei fatti concreti si rileva piuttosto espressiva di un potere vincolato, in quanto protesa a curarel’interesse pubblico nazionale al rilascio, secondo le prescrizioni di legge e a favore dei soggetti effettivamente in possesso dei prescritti requisiti culturali e di preparazione, di titoli di studio legalmente validi». In altre parole, non si può ammettere (e chiudere un occhio) «che alcuni di loro, come accertato nel caso di specie, ricevano indebiti aiuti e/o facilitazioni ai fini del suo superamento». «Ne ho viste tante, ma così no - ha commentato Laura Tringali, presidente provinciale Anp Messina e vicepresidente regionale Sicilia -. Essere commissario dell’esame di Stato, al netto dei pareri e delle idee, significa affrontare il compito con giusto rigore, correttezza e conoscenza del profilo professionale del docente». Il paradosso adesso, anche qui tutto italiano, è che la questione rischia di non finire qui, soprattutto se coloro che hanno preso voti alti quest’estate si vedranno rivedere al ribasso i giudizi. Si rischia quindi un nuovo contenzioso. Qui pesa soprattutto un fatto: che i tempi della giustizia italiana si dimostrano sempre più inconciliabili con quelli della scuola. Come ammonisce senza troppi giri di parole il capo dei presidi dell’Anp, Antonello Giannelli: «Non è possibile da luglio arrivare a novembre quando si tratta di questioni scolastiche. Questi ragazzi sono tutti all’università». "
"Fitch conferma rating BBB Italia, outlook stabile. Moody’s avverte gli Usa sul deficit","L’outlook stabile riflette la proiezione di Fitch di «una stabilizzazione del debito pubblico/PIL negli ultimi anni delle nostre previsioni, vicino al livello di fine 2022","2023-11-10","","La revisione","Fitch conferma il rating ’BBB’ dell’Italia con outlook stabile. E’ quanto si legge in una nota. «Il rating dell’Italia - afferma l’agenzia - è sostenuto dalla sua economia ampia, diversificata e ad alto valore aggiunto, dall’appartenenza all’eurozona e dalla solidità delle istituzioni rispetto alla mediana del gruppo dei peer. Queste caratteristiche creditizie sono bilanciate da fondamentali macroeconomici e fiscali deboli, in particolare da un debito pubblico molto elevato, da una politica fiscale relativamente poco rigorosa dopo la pandemia, da un potenziale di crescita economica ridotto e, più recentemente, da un contesto di rendimenti più elevati», spiega Fitch. Inoltre l’outlook stabile riflette la proiezione di Fitch di «una stabilizzazione del debito pubblico/PIL negli ultimi anni delle nostre previsioni, vicino al livello di fine 2022 (e simile al livello previsto nella nostra precedente revisione), un’attesa ripresa nell’esecuzione dei progetti finanziati dall’UE che forniscono un moderato sostegno alla crescita, e la continua ampia stabilità della coalizione, che limita il rischio politico più marcato». Tuttavia, «il significativo allentamento degli obiettivi fiscali ha indebolito il percorso di aggiustamento del deficit, con i rischi associati di un aumento dei rendimenti sulle nuove emissioni di debito e di non conformità alle norme fiscali dell’UE». Fitch inoltre prevede “una leggera ripresa della crescita del Pil, all’1,0% nel 2024 e all’1,3% nel 2025, grazie all’accelerazione della spesa per la NextGenerationEU”, il Pnrr. Quest’anno l’esecuzione del piano “è stata nettamente inferiore agli obiettivi, ma prevediamo che sarà sostenuta da una riorganizzazione per razionalizzare i progetti subnazionali e realizzare un maggior numero di progetti attraverso il settore privato”. Moody’s intanto conferma il rating degli Stati Uniti ’Aaa’ ma taglia l’outlook a ’negativo’ da ’stabile’. Lo afferma l’agenzia in una nota, sottolineando che a spingere la revisione dell’outlook è l’aumento dei rischi al ribasso sui conti pubblici e gli alti tassi d’interesse. Moody’s si attende infatti che il deficit resti elevato e ritiene che la spaccatura del Congresso renda difficile raggiungere un consensus su un piano per il debito. Il Tesoro americano si dice in disaccordo con la decisione di Moody’s di rivedere al ribasso l’outlook degli Stati Uniti a negativo. “La nostra economia resta forte” e i Treasury sono l’asset più sicuro al mondo, afferma il Tesoro."
"Settimana della Cucina italiana nel mondo, oltre mille eventi in programma  ","Via all’ottava edizione con lo scopo di valorizzare le eccellenze e aumentare export e flussi turistici","2023-11-10","","Promozione internazionale","Valorizzare all’estero le eccellenze del settore enogastronomico italiano, sostenendo le esportazioni, l’internazionalizzazione e i flussi turistici: sono i principali obiettivi della Settimana della Cucina italiana nel mondo, che ha visto svolgersi 9.200 iniziative internazionali dal 2016 a oggi. L’ottava edizione è stata presentata alla Farnesina dal vicepremier e ministro degli esteri Antonio Tajani – secondo cui la Settimana ha un «ruolo di grande impatto» per conquistare «fette di mercato» e che ha definito il cibo e i prodotti tricolori «un fiore all’occhiello dell’Italia» – e del ministro della Agricoltura e della Sovranità Alimentare Francesco Lollobrigida, che ha anche anticipato che il 14 dicembre a Washington sarà annunciato che alcuni astronauti mangeranno italiano nella quarantena che precede la loro missione e poi porteranno con loro un cibo italiano (che non è stato rivelato).«La cucina italiana è il miglior biglietto da visita della nostra offerta – ha detto il ministro –. Nel mondo esistono due scuole di pensiero: da una parte c’è chi vuole garantire cibo a tutti, dall’altra chi vuole garantire buon cibo a tutti, come l’Italia». Le iniziative organizzate dalla rete di Ambasciate, Consolati e Istituti di Cultura italiani includono seminari di approfondimento sulla dieta mediterranea, incontri con operatori economici di settore, formazione e classi dimostrative, incontri con chef. Tra le oltre mille iniziative in programma per l’edizione 2023, saranno presentati in numerosi Paesi “Italianismi nel mondo”, in collaborazione con Casa Artusi; “Storia della cucina italiana a fumetti”, in collaborazione con l’Accademia Italiana della Cucina, e un progetto per la promozione dell’olio di oliva e del vino italiani in Africa, in collaborazione con Gambero Rosso. “La cucina delle radici”, in collaborazione con la rivista La Cucina Italiana è un’iniziativa che sarà invece realizzata nel corso del 2024. In questo contesto è stata anche presentata “L’Accademia della cultura enogastronomica italiana”, un’iniziativa congiunta di Filiera Italia, Coldiretti e Campagna Amica con il ministero degli Affari esteri per la conoscenza e la promozione del vero made in Italy alimentare nel mondo. L’iniziativa, illustrata oggi dal Segretario Generale della Coldiretti Vincenzo Gesmundo e dall’Amministratore delegato di Filiera Italia Luigi Scordamaglia, «risponde all’esigenza di far conoscere il vero valore aggiunto dell’enogastronomia italiana in tutti i suoi aspetti da quelli qualitativi e di sicurezza a quelli nutrizionali e di sostenibilità fino ad arrivare ai piatti ed agli ingredienti tradizionali attraverso testimonial qualificati nei rispettivi campi»m si legge in una nota. Si tratta secondo i promotori «di uno strumento pratico ed operativo, basato su 8 moduli accessibili su piattaforma digitale e due laboratori esperienziali su olio e vino, rivolto ai professionisti e agli operatori del food service, ma anche alle reti estere di rappresentanza e promozione del settore agroalimentare. Dalle Università, alle più prestigiose scuole di cucina e alberghiere internazionali , ai buyer e operatori economici, alle ambasciate e reti camerali estere». Anche per far capire le differenze esistenti con il falso made in Italy che vale a livello globale oltre 120 miliardi di euro (oltre il doppio del nostro export). Chiamati dalle rispettive istituzioni locali, gli Ambasciatori del Gusto approderanno in 12 Stati contribuendo alla valorizzazione dell’intero comparto nazionale. Gianfranco Massa ad è già stato impegnato ad ottobre in Corea, dove ha rappresentato la Sardegna; Andrea Fugnanesi e Domenico Di Tondo sono stati chiamati in Brasile per raccontare la cucina valtellinese e quella pugliese. Samuele Maio e Fabio Maiano sono volati invece in Cina dove in occasione della settimana dell’arte e del design hanno contribuito all’inaugurazione del Padiglione Italia nella fiera di settore più importante di Shanghai. Ad inaugurare invece la Settimana in Lituania sarà l’Adg Antonino Attardi mentre il Belgio vedrà impegnati Marina Ravarotto e Marco Stagi. Rosario Di Donna invece rappresenterà Adg in Giappone dove sarà protagonista di un contest con alcuni cuochi locali dedicato ai differenti modi, quello italiano e quello giapponese, di utilizzare e valorizzare il crudo. Luca Mastromattei sarà in Kenya dove realizzerà anche una serie di attività formative per giovani studenti e chef locali. Paolo Gramaglia sarà impegnato in Portogallo per una giornata formativa che comprenderà anche una visita al mercato locale per “imparare a fare la spesa”. Gisella Vandoni in Olanda curerà una serie di attività, tra cui un workshop di cucina dedicato a bambini di lingua italiana. Lorenzo Cantoni sarà protagonista di un poker di eventi in Norvegia. Sandro Serva rappresneterà l’Italia in Argentina e Stefano Masanti in Canada. «Rappresentare la cultura enogastronomica italiana nel mondo fa parte del Dna di noi Ambasciatori. Per questo fin dalla prima edizione della Settimana della Cucina Italiana nel Mondo ci siamo messi a disposizione delle varie Ambasciate diventando parte attiva del progetto. Fino ad oggi gli Ambasciatori del Gusto sono stati chiamati in più di 70 città e oltre 50 Paesi. Non ci siamo mai fermati nemmeno durante la pandemia quando abbiamo messo a punto numerosi eventi digitali», ha dichiarato Alessandro Gilmozzi, presidente degli Ambasciatori del Gusto. "
"Christie’s aggiudica record garantiti per  652 milioni di $ ","L’asta del XX secolo ha venduto 61 lotti sui 65 iniziali, di cui almeno 27 protetti. L’iconica Ninfea di Monet aggiudicata per 74 milioni di dollari. Record per Diebenkorn e Gorky, per Mitchell e Hepworth","2023-11-10","","New York","Il catalogo di arte del XX secolo promosso da Christie’s la sera del 9 novembre ha portato un ricavo record stagionale di 652 milioni di dollari, pari ad una media di oltre 10 milioni per ciascuno dei 61 lotti venduti sui 65 iniziali, dopo due ritiri e due invenduti dalla Phillips Family Collection. Alle 17 garanzie di parte terza già pubblicate se ne sono aggiunte una decina rapidamente annunciate all’inizio dell’asta da   Jussi Pylkkanen, che ha condotto l’ultimo incanto della sua lunghissima carriere da Christie’s.Tutti i lotti principali, inclusi i sei con stima non pubblicata ‘a richiesta’, erano protetti da garanzie, che in almeno la metà dei casi potrebbero essere state essenziali per l’aggiudicazione, in assenza di altri rilanci. In generale però la prima parte della lunghissima maratona di circa tre ore ha visto molta attività sia in sala che al telefono, diversamente dalle due serate passate, sebbene il tono sia cambiato per gli ultimi 28 lotti, in gran parte aggiudicati sotto le stime e dopo uno o al massimo due timidi rilanci, grazie anche alle garanzie. Il banditore uscente ha, infatti, condotto i primi 35 lotti, concludendo la sua carriera in bellezza con l’aggiudicazione di una iconica ‘Ninfea’ di Monet del periodo tardo di due metri di lunghezza, che ha realizzato 74 milioni di dollari. Nel corso della serata sono stati raggiunti sei nuovi record per artisti di fama come Richard Diebenkorn con la grande tela ‘Recollection of a Visit to Leningrad’ del 1965 lungamente contesa fino a 46,4 milioni di dollari, ben oltre la stima a richiesta garantita di 25 milioni di $, cui ha fatto seguito un altro grande nome dell’arte del dopoguerra americano a cavallo fra figurativo ed astrazione, Arshile Gorky con la composizione ‘Charred Beloved I’ del 1946 che ha confermato la stima garantita a richiesta di 20 milioni, finendo probabilmente al garante per 23,4 milioni di $ con le commissioni, grazie anche alla provenienza dalle importati collezioni di David Geffen e S.I. Newhouse. Record anche per due artiste: una grande tela colorata astratta del 1959 dell’americana Joan Mitchell  ha confermato la stima bassa garantita di 25 milioni, pari a 29,2 milioni di $ con le commissioni, e la scultura monumentale ‘The Family of Man: Ancestor II’ degli anni ‘70 dell’inglese Barbara Hepworth è stata contesa fino a raddoppiare le stime a 11,6 milioni di $. Record anche per il recentemente scomparso Botero la cui caratteristica tela con una banda di musicanti dai grandi volumi tondi del 1979 ha raddoppiato la stima bassa a 5,1 milioni di $. Al di là dei record, non sono mancati realizzi importanti oltre la soglia dei 30 milioni di dollari, fra cui spicca una delle ricercatissime versioni de ‘L’empire des lumieres’, dipinto surrealista di Magritte del 1949 che ha sfiorato la stima alta di 35 milioni di dollari con le commissioni, senza bisogno della garanzia e superando ampiamente il realizzo precedente di sei anni fa, mentre un secondo lavoro del maestro belga ‘L’ile au tresor’ non ha raggiunto la stima bassa di 14-18 milioni a 13,4 milioni con le commissioni. Un ritratto di Marie-Therese Walter dipinta nel 1934 da Picasso ‘Femme endormie’ ha superato la stima garantita di 25-35 milioni sfiorando 43 milioni di $ con le commissioni, una porzione significativa dei 74 milioni complessivi realizzati dalla collezione dei coniugi Reitman. Un secondo gruppo di lavori consegnati dall’eredità di Jerry Moss ha sfiorato 55 milioni di realizzo, grazie anche a due ritratti femminili degli anni fra le guerra, rispettivamente della sorella di Frida Kahlo alla stima bassa a 8,2 milioni di $ e della figlia di Tamara de Lempicka conteso oltre la stima alta fino a 14,8 milioni di $, il doppio della stima bassa.Nonostante l’attenzione generata dalla mostra personale in corso a Parigi, una grande tela particolarmente solare che alterna toni gialli e arancioni di Rothko, già proveniente dalla famosa collezione Mellon, non ha suscitato entusiasmi e si è fermata a 40 milioni di $, forse finendo al garante della stima non pubblicata di 45 milioni, raggiunta solo grazie all’aggiunta delle commissioni per un totale di 46,4 milioni, prezzo identico al record per Diebenkorn.Con ogni probabilità è stato salvato dalla garanzia anche il pannello di Francis Bacon ‘Figure in Movement’ del 1976, aggiudicato a oltre 52 milioni di dollari, il secondo realizzo della serata. Rimane sottotono il mercato di Andy Warhol con due lotti aggiudicati sotto le stime garantite all’ultimo momento da parti terze, fra cui uno storico ‘Sixteen Jackies’ in bianco e nero del 1964 che partiva come molti altri lotti dalla stima di 25-35 milioni, e ha sfiorato i 26 milioni grazie alle commissioni. Fra i pochi lotti multimilionari rimasti senza garanzie vi era un gruppo di tre classici lavori di Cezanne messi in vendita dal Museum Langmatt di Baden, che hanno portato poco meno di 45 milioni (senza le commissioni per la casa d’aste), con aggiudicazioni sotto le stime come per la “Natura morta con frutta” che ha sfiorato i 39 milioni con le commissioni da una stima di 35-45 milioni di $. risultato positivo, ma non entusiasmante non placherà forse le critiche emerse per questa vendita irrituale da parte di un museo.In ambito di controversie, un terzetto di acquarelli di Egon Schiele messi in vendita in seguito ad un processo di restituzione, ha dato il via all’asta con tre risultati ben oltre le aspettative per un ricavo totale di 16,5 milioni di dollari.I buoni risultati complessivi del catalogo di opere multimilionarie di artisti noti ha rassicurato operatori e collezionisti dopo un paio di vendite non entusiasmanti. Rimangono alcune perplessità relative alla dipendenza di questi lavori dal sistema delle garanzie. Questo catalogo conclude le vendite serali per Christie’s, ma il mercato deve ancora confrontarsi ed assorbire centinaia di lavori milionari proposti la settimana prossima da Philips e Sotheby’s sempre a New York. "
"Meloni: «Le imprese nostro interlocutore ideale». E rilancia sulle riforme ","La presidente del consiglio Giorgia Meloni si rivolge in un videomessaggio agli imprenditori di Confindustria Bergamo e Brescia. In serata torna a pubblicare sui social la rubrica video “Gli appunti di Giorgia”: un lungo intervento nel quale, Meloni parla di riforme e del patto con l’Albania","2023-11-10","","Premier a tutto campo","«Voi rappresentate l’interlocutore ideale per una politica seria». Così la presidente del consiglio Giorgia Meloni si rivolge in un videomessaggio agli imprenditori di Confindustria Bergamo e Brescia, riuniti in assemblea unitaria a Palazzolo sull’Oglio, a metà strada tra i due capoluoghi. «Abbiamo superato il primo anno di legislatura e il lavoro che abbiamo da fare è ancora molto lungo», aggiunge sottolineando che «le porte di questo governo saranno sempre aperte per chi vuole offrire proposte, spunti e soluzioni concrete ai problemi che abbiamo». «Sono certa e consapevole - conclude - che le vostre associazioni saranno protagoniste di questo cammino. Vogliamo rispettare gli impegni presi con gli italiani e nessuno come chi fa impresa sa quanto sia importante il rispetto per la parola data». E ancora: «Siamo convinti che stato e cittadini siano esattamente come un’azienda, più lavorano bene insieme, più saranno in grado di creare ricchezza». Proprio sulla base di questa visione «abbiamo costruito anche la manovra economica per il 2024». «Non avevamo molte risorse a disposizione - ha sottolineato - ma abbiamo scritto una legge di bilancio che vale 28 miliardi di euro, concentrata su misure espansive, che non disperde risorse ma si dà delle grandi priorità» In serata la premier torna a pubblicare sui social la rubrica video “Gli appunti di Giorgia”: un lungo intervento nel quale, Meloni parla di riforme, della manovra, del patto con l’Albania. E ufficializza la scelta per la sede del G7 in Puglia, a Borgo Egnazia. La premier appare a Palazzo Chigi, in piedi, nella ’galleria dei presidenti’, lo spazio antistante la Sala Verde che vede appunto la foto dei precedenti capi del governo: «C’è uno spazio vuoto, dove comparirà anche la mia foto, alla fine del mio mandato. Ma ci vuole tempo, almeno 4 anni», dice. E approfitta della sede istituzionale e dei ritratti per rilanciare le riforme: «A me non interessa durare cinque anni se dopo di noi tutto tornerà uguale, se non approfittassimo della stabilità di questo governo per lasciare all’Italia una riforma che, comunque vada, consentirà agli italiani di scegliere direttamente chi li governa, e a chi li deve governare di avere cinque anni per realizzare il suo programma». Prova ad assicurare: «La riforma prevede che i poteri del presidente della Repubblica non vengono toccati». E guarda già alla prospettiva del referendum: «Che volete fare, volete contare e decidere o stare a guardare mentre i partiti decidono per voi? Questa è la domanda che faremo se e quando sarà necessario». Poi Meloni difende anche il protocollo d’intesa con Tirana per i migranti. Lo definisce «un modello per le altre nazioni dell’Unione europea». Chi non è d’accordo, afferma, «può dire quello che vuole ma non sostenere che vogliamo deportare qualcuno in una nazione candidata a entrare nell’Ue». E spiega che l’accordo «prevede che l’Albania dia all’Italia le aree dove realizzare due strutture. Una sarà un centro di prima accoglienza al porto, e nell’area più interna ci sarà una seconda struttura sul modello dei Cpr»."
"Fitch promuove di due gradini Monte Paschi","LongTerm Issuer Default Rating passato a BB da B+","2023-11-10","","Rating","Fitch Ratings ha migliorato i rating di Banca Monte dei Paschi di Siena con un rialzo di due gradini portando il LongTerm Issuer Default Rating a BB da B+ e il Viability Rating a bb da b+; l’outlook è confermato stabile. L’upgrade “riflette il successo del processo di ristrutturazione, che ha consentito alla Banca di ricostituire in modo strutturale solidi buffer di capitale e di rafforzare la redditività operativa” spiega una nota. Il rialzo del rating riflette anche la stabilità della base dei depositi, oltre alla capacità di accedere al mercato delle obbligazioni istituzionali dopo un periodo di assenza. Il rialzo del rating riflette anche la stabilità della base dei depositi, oltre alla capacità di accedere al mercato delle obbligazioni istituzionali dopo un periodo di assenza. Fitch evidenzia, inoltre, che il completamento con successo dell’aumento di capitale e del piano di esodi incentivati, consentono alla Banca di essere ben posizionata per preservare la posizione di mercato in Italia e proseguire nel rilancio del proprio modello di business semplificato e focalizzato, in qualità di tipica banca commerciale, sull’attività alla clientela retail e alle SME. L’outlook è confermato stabile. L’8 novembre Mps ha presentato i risultati di bilancio dei primi nove mesi dell’anno, chiusi con un utile netto di 929 milioni di euro, a fronte di una perdita di 334 milioni nello stesso periodo del 2022. L’utile del terzo trimestre si è attestato a 310 milioni, al di sopra dei 238 milioni attesi dagli analisti. L’istituto di credito non paga tassa extra profitti, a riserva 312,7 milioni. A seguito della sentenza della Corte di Cassazione, che ha assolto gli ex vertici Giuseppe Mussari e Antonio Vigni nel processo sui derivati, Mps ha declassato da «possibile» a «remoto» il rischio relativo ad alcuni procedimenti legali e richieste stragiudizial"
"Consob blocca definitivamente l’Opa farlocca su Piaggio","la vigilanza ferma il “promotore” JSC Handel Gruppe che in realtà non ha fatto nulla per nascondere la beffa","2023-11-10","Antonella Olivieri","L’offerta abusiva ","Consob blocca definitivamente l’Opa farlocca su Piaggio che a fine settembre circolava su Linkedin. Il provvedimento interdittivo, firmato l’8 novembre dal presidente della Commissione Paolo Savona, pone fine al primo caso in Italia di palese offerta abusiva, nel senso che il “promotore”, JSC Handel Gruppe, in realtà non ha fatto nulla per nascondere la beffa. Tanto per cominciare la supposta lettera di offerta – indirizzata ai «Signori azionisti della Piaggio» - violentava il calendario: era datata 31 settembre. E proponeva un prezzo d’acquisto di 3,5 euro per azione, che – sosteneva la lettera di JSC - «rappresenta un premio del 20% rispetto il prezzo di chiusura del 31 ottobre»: peccato però che il futuro prezzo di Borsa con un mese di anticipo neanche il mago Merlino avrebbe potuto conoscerlo. La Consob comunque è intervenuta seguendo la procedura di prassi, benché il contesto alquanto bislacco non fosse ovviamente sfuggito, interloquendo con il legale rappresentante di JSC, formalmente costituita come società in accomandita semplice a Buti, una dozzina di chilometri di distanza da Pontedera, dove ha sede la Piaggio. Dal provvedimento si evince che bislacca è stata anche la corrispondenza proveniente dal supposto offerente durante l’iter di accertamento dell’Authority del mercato. Basta qualche esempio per capirlo. «La nostra proposta non è abusiva, ma si fonda su una valutazione accurata e indipendente della situazione finanziaria e patrimoniale della Piaggio», è una delle risposte fornite alla Consob da Paul Cambria, legale rappresentante dell’accomandita, che poi dichiarava: «Abbiamo rispettato gli obblighi informativi previsti dalla normativa vigente in materia di offerte pubbliche d’acquisto. In particolare: non abbiamo inviato alla Consob alcuna comunicazione perché non c’è mai stata un’offerta; abbiamo inviato alla Piaggio una bozza d’offerta, ma non hanno mai risposto quindi non c’è stata alcuna trattativa; ancora non sappiamo chi ha pubblicato la lettera su Linkedin, poiché il signor Di Cieri dice di non sapere niente». Pierluigi Di Cieri era il nominativo cui erano riconducibili le pagine web di Linkedin con la sedicente offerta, ma «Di Cieri non ha fornito riscontro alle informazioni richieste dalla Consob», si legge nel provvedimento dell’Authority. Piaggio, da parte sua, ha fatto sapere alla Consob di «non aver ricevuto alcuna comunicazione in merito alla presunta offerta pubblica di acquisto sulle proprie azioni promossa dalla JSC Handel Gruppe S.a.s.» . Tantomeno in Consob è pervenuta «alcuna comunicazione in merito alla riferita offerta pubblica di acquisto» . Quindi JSC, sempre tramite il suo legale rappresentante, ha trasmesso le seguenti considerazioni conclusive, così sintetizzate dalla Consob: «che “il documento non costituiva un’offerta formale e definitiva di acquisizione, ma una lettera di intenti”; di aver agito per conto di non meglio precisati soggetti terzi; che l’offerta non sarebbe abusiva in quanto il prezzo offerto è “equo e ragionevole”» . Non poteva che finire come è finita: alla sospensione temporanea della presunta offerta, disposta dalla Consob il 9 ottobre, ha fatto seguito il provvedimento interdittivo dell’8 novembre. Ma resta aperto l’interrogativo sulle reali finalità della messinscena: dal 10 ottobre, quando il titolo in listino viaggiava sui 3 euro, la Vespa in Borsa ha solo frenato e Piaggio ha chiuso la seduta venerdì 10 novembre a quota 2,642 euro. Il legale rappresentante di JSC, Paul Cambria, residente in provincia di Pisa, è un nome già emerso in passato in relazione ad altre operazioni inesistenti che avevano per oggetto banche quotate italiane."
"Regione Lombardia, piano socio-sanitario: polemiche per le liste d’attesa e i tagli ai Pronto soccorso","Il testo sulle linee guida dei prossimi cinque anni presentato agli stakeholder verrà poi sottoposto al voto consiliare","2023-11-10","","Welfare","Ecco i punti più critici. Tra le note più delicate c’è quello delle liste d’attesa, a cui viene riservato un breve paragrafo. Non si parla di come ridurle attraverso nuove risorse regionali, o quando e in che modo verrà realizzata un’agenda unica digitale con un unico contact center - il cosiddetto Cup regionale -, bensì viene sottolineato come le doppie prenotazioni da parte dei pazienti intasino le liste d’attesa. Ci sono persone che si fanno inserire in più liste - probabilmente nel dubbio di non avere risposte immediate certe - ma poi non disdicono la prenotazione che non serve più. Questo, sottolinea il piano, ha inciso nelle liste per il 25% nel 2022. Per Bertolaso bisognerebbe prevedere una sanzione per i cittadini che hanno questi comportamenti. A proposito di liste d’attesa, viene spiegato che l’80% delle prestazioni sono fatte dentro la soglia, ma che nella dermatologia e nell’oculistica i tempi sono ancora troppo lunghi. Altro elemento delicato. Nel capitolo dedicato all’Emergenza-urgenza, si parla di «razionalizzare le reti di Pronto soccorso valorizzando il ruolo della singola struttura all’interno di una rete ospedaliera qualificata». Una frase che lascia chiaramente pensare ad un taglio dei Ps più piccoli a favore di quelli maggiormente noti. Vengono inoltre ricordati gli investimenti per la realizzazione di nuove strutture: il nuovo ospedale di Busto Arsizio e Gallarate; il nuovo Policlinico di Milano (che la struttura si autofinanzia con i propri fondi immobiliari) e la riqualificazione dell’ospedale pediatrico Buzzi di Milano. Citato anche il tema della prevenzione: più sicurezza nei luoghi di lavoro, più sport, vaccinazione diffusa, stile di vita appropriato. Per quanto riguarda i consultori si parla di «favorirne l’accesso», incentivando soprattutto la loro attività per «aiutare la genitorialità». Si parla nuovamente della presa in carico del paziente da parte dei medici di medicina generale e quindi della necessità di avere una maggiore presenza sul territorio. Grande assente nel documento, invece, il rapporto tra pubblico e privato. Il piano a questo punto potrebbe essere rivisto in commissione Welfare, attraverso una serie di audizioni finalizzate a arricchire il testo; oppure potrebbe fare l’iter ordinario in Consiglio regionale, dove potrebbe essere sottoposto a una serie di emendamenti. Da ricordare intanto che in  Lombardia (foto)  sono state realizzate grazie al Pnrr 92 case di comunità (su 216) e 17 ospedali di comunità (su 71), in parte seguiti dai medici già impegnati in altre strutture. Si pone per il futuro la questione, come per tutta Italia, del personale sanitario."
"Polestar: i progetti futuri, i nuovi modelli costruiti con Renault in Corea","Al primo Polestar Day, il produttore svedese dal dna cinese ha mostrato le vetture in arrivo nei prossimi anni, annunciando sistemi di assistenza alla guida sempre più evoluti e tempi di ricarica record","2023-11-10","","Strategie","Per il suo primo Polestar Day la Casa di proprietà Volvo (a sua volta parte del Gruppo cinese Geely) ha scelto un capannone destinato alla manutenzione degli aerei nell’aeroporto di Santa Monica, in California: drante l’evento, destinato a investitori, analisti e media, il produttore ha celebrato i propri risultati positivi, mostrato interessanti prototipi e annunciato soluzioni innovative per i prossimi modelli. Abbiamo potuto ammirare dal vivo il suv Polestar 3 e il suv coupé Polestar 4, entrambi in arrivo il prossimo anno, e dare un’occhiata in anteprima al coupé 5, elegante, che deriva dal concept Precept presentato nel 2020: sfrutterà nuovi materiai ecologici e sarà dotato di una batteria a ricarica superveloce. Partnership importanti per la crescitaLa prima parte dell’evento è stata destinata agli annunci sui risultati finanziari recentemente presentati: Polestar prevede di raggiungere il cash flow break even già nel 2025. Annunciati inoltre una serie di recenti accordi come quello con Tesla, per l’utilizzo dei Supercharger negli Stati Uniti e in Canada, quello con la coreana SK On per le batterie e soprattutto l’avvio della produzione di Polestar 4 già la settimana prossima in Cina e in un prossimo futuro anche in Corea grazie a un accordo con Renault Korea Motors e Samsung. Inoltre dalla prossima estate è prevista la produzione negli Stati Uniti di Polestar 3 destinate al mercato locale e all’Europa. Il fatto di avere alle spalle il Gruppo Geely le consente di sviluppare una rete di partnership che le danno una grande dinamicità tecnologica e produttiva, in un mercato, come quello della mobilità elettrica, che ha tempi di sviluppo ben più rapidi rispetto a quelli a cui il mondo automotive ci ha abituati finora.Una gamma che prende forma velocemente La berlina Polestar 2 è già disponibile nel nostro Paese da qualche mese, il suv Polestar 3, e quello che la Casa definisce come suv-coupé Polestar 4, sono invece in arrivo il prossimo anno: quest’ultimo si posiziona tra i primi due in termini di dimensioni e prezzo. Il 2025 sarà invece l’anno della Gran Turismo Polestar 5 e dell’ancora misteriosa Polestar 6: all’evento era in mostra una cabrio ma, parlando con il management, pensiamo più probabile che l’azienda punti al mercato delle compatte.Tecnologia e innovazione consentono un cambio di paradigma  Tante la tecnologia e l’innovazione promesse da Polestar; l’annuncio che più ci ha colpiti è quello relativo al fast charging applicato al mondo delle vetture elettriche: grazie alla partnership con StoreDot la promessa è quella di riuscire, già dalla Polestar 5, ad aggiungere 160 km (100 miglia) di autonomia in appena 5 minuti. Questa soluzione denominata XFC utilizza batterie lamellari a sacchetto il cui anodo contiene una percentuale di silicone e, almeno secondo StoreDot, riesce a ridurre drasticamente gli shock termici durante la ricarica così da raggiungere tempi record. Il grande vantaggio di questa tecnologia è che può essere implementata negli attuali sistemi di produzione delle batterie senza doverne realizzare di nuovi, abbattendo così tempi e costi. Secondo il produttore in un futuro non lontano sarà possibile realizzare batterie in grado di fornire 160 km di ricarica in appena due minuti.Guida autonoma all’orizzonte Ancora partnership e ancora accelerazioni tecnologiche: il sistema di guida autonoma “Chauffeur” che la Casa sta implementando già nella Polestar 4, in aggiunta a quello standard (SuperVision), ad esempio, è stato realizzato sfruttando i sistemi lidar di Luminar e il software di gestione dell’israeliana Mobileye. Purtroppo non è stato possibile testarlo dal vivo ma l’obbiettivo delle tre aziende è quello di offrire in autostrada una guida autonoma “eyes-off” e “point-to-point”, oltre a una guida automatizzata “eyes-on” in altri ambienti come quelli cittadini. Ovviamente queste soluzioni dovranno sottostare alle regolamentazioni dei diversi Paesi in cui verranno proposte e questo è al momento l’ostacolo più complesso da superare.Grande attenzione alla sostenibilità L’anima di Polestar è svedese, non deve quindi sorprendere la sua grande attenzione alla sostenibilità. La Casa condivide dal 2020 i dati sull’impronta di carbonio sul ciclo completo di vita delle sue vetture: nei giorni scorsi ha annunciato che Polestar 4 è l’auto del produttore a più bassa impronta di carbonio, la versione Single motor è infatti dotata di un’impronta di carbonio di 19,4 tCO2e (19,9 tCO2e per la Single motor Long range e 21,4 tCO2e per la Long range Dual motor). L’alluminio rappresenta il 23-24% dell’impronta, mentre l’acciaio e il ferro ne costituiscono il 20% e i moduli batteria rappresentano la quota più alta dell’impronta di carbonio della produzione e della raffinazione dei materiali ed è pari al 36-40%. Per gli interni la Casa utilizza materiali compositi di fibre naturali e plastica realizzati da Bcomp e utilizzati anche in Formula 1: l’aspetto è quello di un tessuto, ma la rigidità e soprattutto la leggerezza sono simili a quelli della fibra di carbonio. L’ambizioso obiettivo di Polestar è quello di raggiungere la completa neutralità carbonica entro il 2030.Sempre in un’ottica green, il produttore sta avviando diversi progetti vehicle-to-grid (V2G) sia a Göteborg, in Svezia, sia in California. La tecnologia di ricarica bidirezionale consente alle auto Polestar 3 non solo di caricare, ma anche di scaricare l’energia dalle batterie alle singole abitazioni o alla rete. Per aiutare a gestire il sistema V2G, Polestar sta sviluppando una centrale elettrica virtuale (VPP) che calcola la capacità collettiva delle batterie collegate alla rete e avvia la carica o la scarica in base alla domanda e all’ottimizzazione della longevità della batteria. In Paesi come la Svezia l’adozione di questa soluzione consente ai proprietari di monetizzare il proprio veicolo mentre è parcheggiato, senza la necessità di alcun intervento. Polestar 5 si baserà sulla piattaforma bounded aluminium platform, il powertrain sarà in grado di sviluppare una potenza massima di 650 kW (884 cv), una coppia di 900 nm e le batterie saranno ovviamente integrate nella parte inferiore della scocca per aumentare ulteriormente la rigidità torsionale. "
"Booking fa pace con il Fisco: accordo per i 94 milioni di Iva non versata","La Procura di Genova rende nota l’intesa per la mancata applicazione dell’imposta sui servizi tra il 2013 e il 2022","2023-11-10","","Lotta all’evasione","La società olandese Booking.com pagherà all’agenzia delle Entrate 94 milioni di euro, per la mancata applicazione dell’Iva sui suoi servizi tra il 2013 e il 2022, chiudendo così un contenzioso tributario. Un debito col fisco di cui Il Sole 24 Ore aveva già dato notizia nel giugno 2021. Lo rende noto un comunicato della Procura di Genova. Le indagini della Guardia di finanza di Chiavari hanno infatti accertato che la società fatturava le sue prestazioni di intermediazione online, in favore degli albergatori, applicando indistintamente a tutti i clienti italiani il meccanismo del reverse charge. Secondo tale sistema, l’imposta è dovuta dal committente, e non dal fornitore, ma solo se titolare di partita Iva. Booking.com ha però emesso fatture senza l’imposta sul valore aggiunto, anche per gli affittacamere che ne erano privi. L’indagine della Procura di Genova si è sviluppata anche grazie alla documentazione fornita dalla l’autorità giudiziaria olandese. A seguito del mancato versamento dell’imposta veniva instaurato un procedimento penale presso la Procura di Genova, competente per essere stato il primo ufficio giudiziario ad iscrivere la relativa notizia di reato. Il pagamento delle somme accertate come evase ha consentito a Booking.com di evitare che venisse eseguito un sequestro preventivo in sede penale. Booking.com, recependo le indicazioni dell’agenzia delle Entrate, e una precisa richiesta della Procura di Genova, per l’anno 2022 ha presentato la dichiarazione a fini Iva in Italia, per un’imposta pari ad oltre 19 milioni di euro. Booking.com ha inoltre adottato un modello organizzativo conforme all’impostazione del fisco Italiano, in ragione del quale se il cliente albergatore non fornisce partita Iva, o se fornisce alla Società un numero di partita Iva non valido per l’Ue, Booking applicherà l’Iva al 22% sulla fattura e provvederà a compilare la dichiarazione Iva e al relativo pagamento dell’imposta in Italia su tutte le transazioni con privati non titolari di partita Iva. «In Booking.com - afferma la società in una nota - ci impegniamo a garantire di operare nel rispetto delle leggi in tutti i Paesi in cui siamo presenti. Ciò include la nostra diligenza nel pagamento di tutte le tasse applicate alle nostre attività. Oggi come in passato, riteniamo di essere in regola con le vigenti leggi italiane sull’IVA e possiamo confermare di aver aderito ad un accordo di reciproca soddisfazione con l’Agenzia delle Entrate per il periodo 2013-2021. Siamo quindi lieti di esser giunti a questa risoluzione e di poter continuare a concentrare tutti i nostri sforzi e la nostra attenzione per offrire servizi di massima qualità ai nostri clienti e partner in Italia»."
"Wine Spectator: il Brunello di Montalcino di Argiano è il vino migliore del mondo ","L’Italia si piazza anche al quinto posto con il Taurasi Radici di Mastroberardino e al settimo con il Chianti Classico Marchese Antinori","2023-11-10","","Classifiche","Il Brunello di Montalcino della cantina Argiano (annata 2018) è il miglior vino del mondo 2023 per Wine Spectator, la “bibbia del vino mondiale”.La posizione numero 1 dell’annuale Top ten è stata svelata nel tardo pomeriggio di oggi 10 novembre. L’Italia era già ben rappresentata in classifica con il numero 5 occupato dal Taurasi “Radici” di Mastroberardino e dal Chianti Classico Marchese Antinori di Antinori al numero 7. Per il Brunello di Montalcino si tratta di un ritorno sul gradino più alto del podio. Ci era già stato nel 2006 con l’etichetta Casanova di Neri (annata 2001). E aveva sfiorato la medaglia d’oro lo scorso anno con l’etichetta Fattoria dei Barbi che nel 2022 che si era fermata alla seconda posizione, e nel 2020 il Brunello di San Filippo che aveva occupato il gradino più basso del podio. Con la classifica 2023 il Brunello torna quindi nel ristrettissimo novero dei vini italiani primatisti mondiali. Un club esclusivo che vede tutti grandi vini toscani: Sassicaia 2015 che è stato al numero 1 nel 2018, Ornellaia 1998 nel 2001 e Solaia 1997 nel 2000 oltre ai due già citati Brunello, il Casanova di Neri nel 2001 e Argiano oggi. Il Brunello di Montalcino è di certo una delle etichette del vino italiano più conosciute al mondo e Argiano una delle cantine più rappresentative. Un’azienda più volte passata di mano nella sua storia.La villa che la contraddistingue è di epoca rinascimentale e fu costruita dalla famiglia senese Pecci, il nome prende origine da “Ara Jani” il tempio eretto in onore del dio Giano. Nell’800 villa e cantina passarono a Ersilia Caetani Lovatelli e in seguito alla contessa Noemi Marone Cinzano. Oggi l’intera proprietà fa capo al finanziere brasiliano André Santos Esteves titolare della Leblon Investiments Fund Ltd che con un importante investimento ha riportato la cantina Argiano al suo splendore originario. Grande soddisfazione al Consorzio del Brunello di Montalcino: «Siamo felici per l’azienda senese guidata da Bernardino Sani, sotto la proprietà dell’imprenditore brasiliano André Santos Esteves – ha detto il presidente del Consorzio del vino Brunello di Montalcino, Fabrizio Bindocci –. Questo premio, che vede per il secondo anno consecutivo la presenza di un Brunello sul podio di Wine Spectator, rappresenta un enorme riconoscimento per tutta la denominazione e conferma da una parte il rapporto virtuoso di Montalcino con gli investitori stranieri, dall’altra la capacità delle nostre imprese di esprimere la massima qualità anche in annate spesso accolte tiepidamente dalla critica». La qualità stellare dell’Argiano Brunello di Montalcino 2018 – cita nella presentazione la rivista statunitense – è frutto di oltre 10 milioni di dollari di investimenti realizzati nella tenuta in un decennio. Segno che nel mondo del vino, un cambio di proprietà o di paradigma stilistico può portare enormi benefici. Argiano è una proprietà con 57 ettari di vigneto, di questi quasi 22 sono destinati al Brunello e 10 al Rosso di Montalcino. Citata dal Carducci a fine ‘800 (“Mi tersi con il vin d’Argiano, il quale è buono tanto”), la tenuta dispone di un wine relais nella villa cinquecentesca. Altro dato da sottolineare a proposito della classifica di Wine Spectator 2023 è il quinto posto conquistato da Radici 2016, il Taurasi di Mastroberardino, primo vino campano e del Sud nella top 5. Il nuovo primato nella Top ten di Wine Spectator è inoltre la ciliegina sulla torta in vista di Benvenuto Brunello, l’annuale manifestazione dedicata al grande rosso toscano in calendario a Montalcino dal 17 al 28 novembre prossimi. Un appuntamento al quale, anche in assenza di Wine Spectatorc, il Brunello di Montalcino arriva sull’onda di ottimi dati di mercato. Numeri che lo danno in totale controtendenza con le difficoltà dei vini a denominazione italiani sui mercati internazionali grazie a una crescita del 10% delle vendite negli Usa (primo mercato per i vini made in Italy). E le controtendenze del Brunello non si fermano ai consumi, ma toccano anche il capitolo della valorizzazione visto che sia nel canale della ristorazione che in quello del retail Usa l’etichetta principe di Montalcino è venduta, nel 91% dei casi, a un prezzo superiore ai 50 dollari. Sono i principali numeri che emergeranno dall’analisi effettuata dall’Osservatorio dell’Unione italiana vini sui dati di SipSource (strumento di monitoraggio sugli acquisti effettivi dei dettaglianti Usa che copre il 75% del mercato americano e una platea di 330mila negozi nel Paese) e che saranno diffusi in occasione di Benvenuto Brunello. Secondo l’analisi, il Brunello conferma il proprio feeling con il mercato Usa (che assorbe una quota del 30% dell’export di vino made in Italy) nonostante oltreoceano si registri un calo generalizzato dei consumi totali di vino (-7%) che coinvolge (anche se in misura minore della media) anche i vini italiani (-3%). «La Docg di Montalcino – spiegano all’Osservatorio Uiv – è tra le poche etichette che si salvano insieme al la Beaune (premier Cru della Borgogna), il Bordeaux Superiore, il Barolo o i rossi della Ava californiana Oakville, a dimostrazione che il segmento luxury riesce spesso a mantenersi anticiclico anche in una congiuntura dominata dall’inflazione». L’accelerazione nei 12 mesi si riscontra sia nel circuito retail - grossisti e nei liquor store - che nel fuori casa (+8%), canale a maggior valore aggiunto dove la quota delle vendite a volume del Brunello arriva al 50%, ben oltre la media dei vini rossi italiani (al 20%). «Al di là dei trend di mercato, che possono subire variazioni congiunturali – ha commentato Bindocci – siamo molto soddisfatti soprattutto del posizionamento negli Stati Uniti del nostro vino di punta. Un mercato che siamo riusciti a coltivare in modo certosino, grazie anche al lavoro di importanti imprese pioniere, che hanno aperto la strada alla new wave produttiva. Un modello, da perseguire nell’approccio a piazze emergenti come quelle orientali, su cui le potenzialità rimangono enormi». "
"L’italiano Alverà a capo del maggiore progetto di idrogeno verde al mondo","La società Tes in Canada ha varato un grande progetto da 4 miliardi di dollari per il Québec: 70mila tonnellate di energia pulita","2023-11-10","","Energia","TES, società “italiana” di progetti innovativi nella transizione energetica, ha presentato il Projet Mauricie, il più grande oggi al mondo nell’idrogeno verde. Dietro c’è la regia del veneziano Marco Alverà, per anni alla guida di Snam. Il Projet Mauricie, che investirà nel paese un totale di 4 miliardi di dollari, consiste nella costruzione di un elettrolizzatore e di impianti di produzione di energia rinnovabile. Al momento della sua messa in servizio, nel 2028, il progetto produrrà 70mila tonnellate di idrogeno verde dedicato esclusivamente agli utenti finali del Québec, la regione francofona del Canada. Con l’obiettivo di ridurre di 800mila tonnellate le emissioni annuali di CO2, è uno dei più grandi progetti di decarbonizzazione finora annunciati in Québec. L’idrogeno verde fornisce una soluzione a zero emissioni molto utile per i settori industriali dove è difficile passare all’elettrico. Circa il 30% dell’idrogeno verde che sarà prodotto in Canada da Tes sarà destinato alla decarbonizzazione dei trasporti a lungo raggio, soprattutto camion, che rappresentano quasi il 10% delle emissioni annuali del Québec. I volumi rimanenti verranno utilizzati per produrre e-NG (gas naturale rinnovabile elettrico), una soluzione sostenibile per le industrie pesanti. Il solo progetto di TES Canada contribuirà a raggiungere il 3% degli obiettivi di riduzione dei gas serra del Québec entro il 2030. Alverà, fondatore di Tes, ha commentato: «Sono lieto di annunciare il nostro nuovo progetto in Quebec, Canada, rafforzando ulteriormente la nostra presenza in Nord America». Dopo l’annuncio del progetto su larga scala in Texas lo scorso giugno, «continuiamo ad espandere la nostra lista di progetti, avanzando verso il nostro obiettivo di produrre 1 milione di tonnellate di e-NG entro il 2030. Questa iniziativa riafferma la leadership e il ruolo di TES come partner di scelta da parte di operatori consolidati del settore per implementare progetti su larga scala nella produzione di e-NG»."
"Cremona festeggia il torrone, che vale un business da oltre 75 milioni di euro","Al via la 26 edizione della Festa del Torrone con 80 stand e 400mila visitatori in una settimana: presenti artigiani da tutta Italia e big come Sperlari, Vergani e Pernigotti","2023-11-10","","Dolci","Dall’11 al 19 novembre torna a Cremona la 26esima Festa del Torrone, tipico dolce italiano che rimane tra i protagonisti del Natale e che può contare su un business da 75 milioni di euro di vendite all’anno tra stecche e nocciolati (50 milioni) e torroncini (25 milioni, dati Circana), a cui vanno aggiunti i ricavi di laboratori artigiani e pasticcerie. I vari formati di torrone pesano per il 40% dei ricavi di aziende come Vergani e per il 25% del leader Sperlari (che copre un quarto del mercato del torrone in Italia e fattura complessivamente 140 milioni di euro anche grazie a marchi specializzati in altri prodotti come Saila, Galatine, Dietor, Dietorelle e Paluani). Brand che insieme a Pernigotti, Walcor e Rivoltini sono tra i principali partner dell’evento cremonese che però da spazio a oltre 80 produttori artigianali provenienti da tutta Italia: praticamente in ogni regione (o città) c’è infatti una ricetta differente di questa antica specialità dolciaria. Lo scorso anno l’evento ha attirato 400mila persone, soglia che quest’anno gli organizzatori stimano sarà superata. Sui banchi della festa i visitatori potranno trovare ad esempio le specialità piemontesi (caratterizzate dalle nocciole Piemonte Igp varietà tonda gentile delle Langhe), il torrone cremonese (realizzato con mandorle, miele e bianco d’uovo) o i vari tipi di torrone campano (ad esempio ad Avellino si può gustare il pantorrone, fatto di torrone e pan di spagna imbevuto al liquore).Poi ci sono la Sicilia, regno dei torroncini fatti con pistacchi e mandorle e la Sardegna (famoso quello di Tonara e non solo, con i tipici aromi del miele dell’isola), fino al torrone di Bagnara Calabra, unico Igp, riconoscibile per il suo colore ambrato, ottenuto dalla lavorazione di zucchero, mandorle tostate, miele, albume d’uovo, cacao amaro, oli essenziali e spezie in polvere.  Per 9 giorni nella città del Torrazzo ospiterà un ricco calendario di degustazioni, showcooking, premiazioni e soprattutto la rievocazione storica del matrimonio tra Bianca Maria Visconti e Francesco Sforza accompagnato da 150 figuranti in abiti rinascimentali ma anche il treno storico Sweet Express in partenza dalla stazione di Milano Centrale con direzione Cremona con una locomotiva a vapore. «Conosciuta in tutto il mondo per il suo saper fare liutaio, la città di Stradivari tiene il passo nel ranking mondiale delle mete turistiche da visitare anche per l’agroalimentare per il saper fare e per i salumi, i formaggi, le mostarde e, naturalmente il torrone, il dolce tipico per eccellenza. – spiega Barbara Manfredini, assessore al Commercio del Comune di Cremona –. L’autunno del gusto di Cremona si fregia di un evento entrato a buon titolo nelle manifestazioni gastronomiche principali a livello regionale e nazionale con flussi notevoli di visitatori: singoli, famiglie e gruppi organizzati. Importante, dunque, il risultato sulla ricaduta economica della manifestazione, infatti, accanto agli eventi ci sono le imprese dell’accoglienza, le strutture ricettive e i negozi; le guide turistiche e i progetti di promozione turistica e culturale che esaltano i nostri prodotti tipici»."
"Civitavecchia, record di crocieristi nel 2023","Previsti 3,2 milioni di passeggeri movimentati nell’anno. Nel 2025 sarà inaugurato il nuovo cruise terminal Bramante","2023-11-10","","Porti","Record di crocieristi per il porto di Civitavecchia che, nel 2023, supera ampiamente la soglia dei 3 milioni di passeggeri movimentati sulle banchine. A celebrare il primato è stato il presidente dell’Autorità di sistema portuale del Tirreno centro meridionale, Pino Musolino, insieme a John Portelli, general manager di Roma cruise terminal, la società partecipata da Costa Crociere, Msc e Royal Caribbean, che gestisce i moli delle navi passeggeri. Alla cerimonia ha partecipato anche il viceministro dei Trasporti, Edoardo Rixi. «I 2,69 milioni di passeggeri totalizzati nel 2019 (prima del Covid, che ha svuotato le banchine cruise romane, ndr) - ha affermato Musolino - erano già un primato di questo scalo. Ma i 3 milioni raggiunti ora sono un record storico rispetto a tutti i porti italiani». È stato, poi, Portelli a entrare più nel dettaglio dei numeri. «L’obiettivo dei 3 milioni è stato raggiunto al 31 ottobre 2023; pensiamo di finire l’anno anche oltre, con 3,29 milioni. Inoltre abbiamo l’obiettivo di arrivare a 3,5 milioni nel 2025». Peraltro, ha proseguito Portelli, un dato altrettanto significativo è il numero di passeggeri che si imbarcano e sbarcano (turnaround) a Civitavecchia, rispetto a quelli che effettuano solo transiti nel porto. «Nel 2019 - ha spiegato - il 38% del totale dei crocieristi arrivati nello scalo era in turnaround mentre quest’anno la percentuale è salita al 47%. Questo è importante perché sui passeggeri in turnaround lavorano i portuali per portare le valigie, ma si utilizzano anche più addetti alla security per i controlli; e poi ci sono ricadute su alberghi e bed & breakfast, perché molti crocieristi dormono a Civitavecchia o a Roma». Inoltre, ha aggiunto, «c’è l’approvvigionamento delle navi: noi facciamo una media 60mila tonnellate di approvvigionamenti ogni anno. E ancora ci sono i bus, gli accompagnatori, gli addetti al check-in. In totale, rispetto a una nave grande, che movimenta 8-9mila passeggeri, possono lavorare 300 persone sul territorio, se non di più». Poi, ha chiosato, «è bene ricordare che nel 2022 sono andati in crociera, complessivamente, circa 750mila italiani. Quest’anno la cifra è salita a un milione circa. Tra questi, molti di coloro che vengono a Civitavecchia raggiungono il porto in auto. E così è nata un’altra industria, quella del park & cruise, analoga al park & fly degli aeroporti». Per l’accoglienza e lo smistamento dei passeggeri, attualmente nel porto romano esiste il terminal Amerigo Vespucci, affiancato da tre tensostrutture. Portelli ha sottolineato che, una di queste, sarà sostituita dal nuovo terminal Donato Bramante. «I lavori - ha detto - inizieranno a febbraio 2024 e ad aprile 2025 è prevista l’inaugurazione del Bramante».Contando anche questa nuova struttura, che vale 6,3 milioni di euro, ha concluso Portelli, «gli investimenti fatti a Civitavecchia da Roma cruise terminal, tra il 2007 e oggi, ammontano a 30 milioni»."
"Polizia: aumentano i reati dei minori, «attenzione a web e social»","Più crimini legati alla violenza e un vero boom dei delitti informatici, dalla diffusione di false identità alla pubblicazione e condivisione di foto e video sessualmente espliciti","2023-11-10","","L’allarme","Nessuna empatia con le vittime e l'utilizzo dei social per commettere azioni criminali e pericolose o per diffondere la cultura dell'illegalità. I dati che emergono dal rapporto della Polizia Criminale sui reati commessi dai minorenni in Italia dipingono un quadro preoccupante, fatto di un aumento dei crimini legati alla violenza e un vero boom dei delitti informatici, dalla diffusione di false identità alla pubblicazione e condivisione di foto e video sessualmente espliciti. Per questo - sottolinea il dossier - diventa sempre più fondamentale il ruolo di famiglia, scuola e istituzioni in quello che lo stesso vicecapo della Polizia e direttore della Criminalpol, Raffaele Grassi, definisce «un lavoro di squadra. Forme di desensibilizzazione alla violenza in ragione dell'esposizione continua ad immagini violente nei media o la spettacolarizzazione di comportamenti antisociali attraverso i social - suggerisce il rapporto - potrebbero ridurre la consapevolezza del disvalore sociale dei comportamenti violenti». Tra gli esempi negativi anche quelli di alcuni trapper che - spiega il direttore del Servizio analisi criminale della Polizia, Stefano Delfini - «veicolano il messaggio di un successo effimero e immediato raggiunto anche attraverso la commissione di crimini». I numeri degli ultimi 13 anni parlano di un incremento di denunce e arresti del 15,34%, passando dalle 28.196 del 2010 alle 32.522 del 2022. Il maggior decremento è stato registrato - come prevedibile - nell'anno della pandemia, il 2020, per poi rialzarsi negli anni successivi. Con il passare degli anni, dice il Rapporto, sono anche diminuite le segnalazioni di minorenni italiani. Contestualmente è seguito un aumento delle segnalazioni di stranieri che nel 2022 - per la prima volta negli ultimi 12 anni - hanno superato numericamente quelle degli italiani (17.032 a fronte dei 15.490). La maggior parte dei minorenni denunciati o arrestati ha un'età compresa tra i 16 e i 17 anni, mentre i reati maggiormente contestati sono quelli caratterizzati dall'uso di violenza, come furto, rapine, ricettazione ed estorsione (39,47%) e lesioni, percosse, minacce e risse (16,02%). Si confermano in aumento, poi, anche le gang minorili che spaziano da quelle multietniche a quelle legate alla criminalità organizzata. Presentano un andamento regolare, invece, le segnalazioni di minori denunciati o arrestati per violenza sessuale, con un incremento del 6,59% tra il 2010 ed il 2022. Lo scorso anno sono state 291. In calo, invece, le segnalazioni per omicidio volontario che registrano un decremento del 10%, mentre quelle per tentato omicidio aumentano del 32,31% (dalle 65 nel 2010 alle 86 nel 2022). Dal 2016 in poi, inoltre, si registra un aumento costante delle segnalazioni per reati informatici. Dalle 30, infatti, si è passati alle 286 dello scorso anno. Le regioni con il maggior numero di denunce o arresti sono quelle del Nord-Ovest, seguite dal Nord-Est e dal Centro. Sono leggermente meno al Sud e quasi la metà nelle isole. Gli ingressi nei 17 carceri minorili, infine, sono in larga parte dovuti a ordinanze di custodia cautelare e non ad esecuzioni di una pena detentiva. Nella maggior parte dei casi, poi, la detenzione è dovuta a reati commessi contro il patrimonio."
"Il guru dei mercati emergenti Mark Mobius si ritira ","Mark Mobius, guru dei mercati emergenti, intende ritirarsi dall’omonima società di investimento che ha co-fondato cinque anni fa","2023-11-10","","A 87 anni","Mark Mobius, guru dei mercati emergenti, intende ritirarsi dall’omonima società di investimento che ha co-fondato cinque anni fa. Il Mobius Investment Trust, con sede a Londra, continuerà a essere gestito da Mobius Capital Partners LLP, guidato dal socio fondatore Carlos Hardenberg, secondo quanto dichiarato venerdì dal trust. A febbraio il fondo aveva 250 milioni di dollari di asset in gestione. Mobius, 87 anni, ha creato la sua società di gestione degli investimenti nel 2018 dopo essersi ritirato da Franklin Templeton Investments, con l’obiettivo di raccogliere circa 1 miliardo di dollari entro due o tre anni. Il fondo si è concentrato su aree in via di sviluppo come Cina, India, America Latina e mercati di frontiera. “Sono orgoglioso dei buoni risultati ottenuti dal team di investimento negli ultimi cinque anni”, ha dichiarato Mobius nel comunicato. Mobius è stato uno dei primi artefici dell’asset class dei mercati emergenti, nata negli anni ’80 e cresciuta fino a diventare un’opportunità da 25.000 miliardi di dollari. John Templeton ha colto la sua grande esperienza nel monitoraggio di mercati poco conosciuti all’investitore medio statunitense e gli ha chiesto di creare un fondo per investire in quei Paesi. Con decenni di esperienza nei mercati emergenti, Mobius è ben noto per alcune delle sue scelte preveggenti. Ha previsto correttamente l’inizio di un mercato toro iniziato nel 2009, ha fatto affari durante la crisi finanziaria asiatica dopo la fluttuazione della valuta tailandese nel 1997 e ha acquistato titoli russi quando il panic selling ha scatenato la crisi. È stato anche uno dei primi investitori istituzionali a identificare l’Africa come un promettente mercato di frontiera, creando il Templeton Africa Fund nel 2012. Nel 2021 ha previsto un “rally di 50 anni” dei titoli indiani. Nato a Hempstead, New York, Mobius è cresciuto a Long Island parlando tedesco e spagnolo in casa. Nel 1955 ha vinto una borsa di studio per l’Università di Boston e ha lavorato come pianista in un nightclub per contribuire a pagare le tasse scolastiche. Si è laureato in belle arti e ha conseguito un master in comunicazione prima di completare un dottorato in economia al Massachusetts Institute of Technology."
"India e Stati Uniti accrescono la cooperazione per contenere la Cina","I vertici della diplomazia e della difesa dei due Paesi si sono incontrati a New Delhi per approfondire la loro collaborazione nel settore tecnologico e militare","2023-11-10","","Relazioni internazionali","I vertici della diplomazia e della difesa di India e Stati Uniti si sono incontrati ieri a New Delhi con l’obiettivo di approfondire la partnership strategica tra i due Paesi e la collaborazione sul fronte tecnologico e della difesa. Dopo il colloquio con il suo omologo indiano Subrahmanyam Jaishankar, il segretario di Stato Usa Antony Blinken ha ribadito l’apprezzamento americano per la linea indiana sulla guerra in Medio Oriente («Apprezziamo il fatto che fin dal primo giorno l’India abbia condannato fermamente gli attacchi del 7 ottobre») e chiesto collaborazione con il Canada nelle indagini sull’uccisione di un leader separatista sikh di cui Ottawa ritiene responsabile New Delhi. India e Canada, ha detto Blinken «sono due dei nostri partner più stretti e, naturalmente, vogliamo vedere che risolvano eventuali divergenze o dispute che hanno. Come amici di entrambi, riteniamo molto importante che l’India collabori con il Canada nella sua indagine e che trovino un modo per risolvere questa differenza in modo cooperativo». Il segretario alla Difesa Usa Lloyd Austin e il suo collega indiano Rajnath Singh hanno spiegato di aver discusso una roadmap per una più intensa collaborazione sui fronti dell’intelligence, della sorveglianza e degli armamenti. I negoziati per dotare i Tejas della Hindustan Aeronautics di motori prodotti dalla General Electric hanno fatto progressi, ma non si sono conclusi, come anche quelli per l’acquisto da parte di New Delhi, per circa 3 miliardi di dollari, di 31 droni prodotti dalla General Atomics. È ufficiale invece che India e Usa collaboreranno per la produzione di un numero imprecisato di blindati Stryker da dispiegare nelle regioni al confine con Cina e Pakistan. Dopo decenni di diffidenza durante la Guerra Fredda, quando New Delhi era il Paese capofila dei non-allineati e coltivava solidi rapporti con l’Unione Sovietica, India e Stati Uniti stanno vivendo una stagione di forte collaborazione sul fronte diplomatico e strategico. Washington da alcune amministrazioni sembra aver individuato nel popoloso Paese asiatico l’unico contrappeso credibile all’ascesa politica e militare cinese. Un ruolo, quello indiano, reso ancora più centrale dalla posizione geografica del Paese, affacciato sulle tratte navali che, attraverso l’Oceano Indiano, collegano il Medio Oriente con le regioni affacciate sul Pacifico. Parallelamente New Delhi, sempre più cosciente del pericolo potenzialmente rappresentato dalla Cina sui propri confini nord-orientali, è diventata meno diffidente degli Stati Uniti e del loro ruolo di gendarme globale, vedendo inoltre nell’industria bellica americana, un valido sostituto di quella russa dopo decenni di semi-monopolio. Proprio sul fronte della collaborazione in campo tecnologico e bellico, due settimane fa la US Space Force ha siglato due accordi di collaborazione in materia di Ricerca & sviluppo con due società indiane, una scelta non scontata per quanto riguarda i rapporti delle agenzie americane della Difesa con società straniere. Una delle due startup indiane coinvolte nel progetto si occupa di applicazioni di Intelligenza artificiale nel settore della difesa spaziale."
"Nella scuola del futuro ci saranno anche i videogiochi","Prima conferenza internazionale made-in-Italy dedicata all'innovazione digitale nelle industrie creative. Le applicazioni possibili in ambito formativo","2023-11-10","","Apulia digital experience 2023","In un futuro non molto lontano i videogiochi potrebbero contribuire alla formazione dei giovani, aiutando gli insegnanti a veicolare alcune materie scolastiche, fra le quali la storia. Proprio questo è uno degli aspetti più innovativi del mondo del game, protagonista oggi - 10 novembre - della prima giornata di Ade, Apulia digital experience 2023, la prima conferenza internazionale made-in-Italy dedicata all'innovazione digitale nelle industrie creative, in programma a Bari fino al 12 novembre nell'Apulia film house e organizzata da Apulia film commission e Rai Com. A tracciare il futuro del settore, in ambito educativo, è Fabio Belsanti, ceo e founder di AgeOfGames: «Abbiamo già realizzato dei videogame educational nelle scuole con grande successo - spiega - la prospettiva che cambia è l'intenzione d'autore». Perché se l'obiettivo dei videogame di intrattenimento è il solo divertimento, «come un buon libro, il videogame studiato per lasciare qualcosa quando il gioco termina cambia la prospettiva psicologica», evidenzia Balsanti. I videogiochi hanno infatti una grande forza, che è «la potenza del simbolico», prosegue Belsanti, «non è tanto la parte didascalica a essere importante ma quella che rimane attraverso l'esperienza diretta. Con l'interazione entra a far parte del Dna e della memoria». Ecco perché anche i videogame possono aiutare la formazione dei più giovani, partendo per esempio dalla storia. «Ci sono giochi - dice Antonio Brusa, fondatore di Historia Ludens - che già adesso vengono utilizzati per questi scopi e molte case editrici producono pacchetti derivanti dal game che possono essere usati in classe, per ambientarsi più facilmente in epoche lontane come quella greca o romana». Naturalmente non tutti i videogiochi si prestano bene per questa missione. Per la quale occorrono particolari accortezze: «E' necessaria una nuova produzione di giochi - evidenzia Brusa - affinché siano brevi, intensi e diano subito qualcosa che l'insegnante possa sfruttare come strumento di formazione».  Nel frattempo le nuove tecnologie, come per esempio l'intelligenza artificiale e il metaverso, irrompono anche nel cinema. «Oggi - chiarisce Antonio Parente, direttore di Apulia film commission - una parte importante del settore audiovisivo è costituito dall'animazione, dal metaverso e dal game». Per Parente «si tratta di un'industria assolutamente sostenibile, ma che ha dei tempi e delle modalità produttive complesse sulle quali, come Paese, abbiamo il dovere di misurarci perché non farlo sarebbe un delitto e ci farebbe rimanere indietro»."
"La malattia di Indi Gregory scoperta all’Università di  Bari 10 anni fa","É una patologia neuro-metabolica che si trasmette per via ereditaria ed è recessiva","2023-11-10","","Lo studio pubblicato sul J","La malattia di Indi Gregory, la neonata al centro di un caso legale fra Italia a Gran Bretagna, è stata scoperta nel 2013 da ricercatori dell’Università di Bari Aldo Moro in collaborazione con un’équipe israelo-palestinese. A evidenziare il traguardo messo a segno 10 anni fa è l’ateneo pugliese. Lo studio è stato pubblicato sul ’Journal of Medical Genetics’. La patologia di cui soffre Indi - spiegano da UniBa - si chiama aciduria combinata D,L-2-idrossiglutarica ed è una malattia neuro-metabolica caratterizzata da un accumulo nelle urine di D-2-idrossiglutarato e L-2-idrossiglutarato, due forme speculari di un metabolita prodotto nei mitocondri. Si tratta di una patologia genetica causata da mutazioni del gene SLC25A1, che contiene le informazioni per produrre una proteina, il trasportatore mitocondriale del citrato, che nelle persone sane permette la fuoriuscita dai mitocondri di questo importante intermedio metabolico. La malattia si trasmette per via ereditaria ed è recessiva, cioè richiede la trasmissione di due copie del gene mutato da entrambi i genitori: se tutti e due sono portatori sani di una mutazione nel gene SLC25A1, ogni figlio avrà una probabilità del 25% di essere affetto dalla patologia, del 50% di essere portatore sano e del 25% di essere sano e non portatore della mutazione. Chi ha mutazioni nel gene SLC25A1 presentare sintomatologie diverse. Nei casi più gravi la malattia è progressiva e si manifesta con una forma di encefalopatia grave con crisi epilettiche fin dalla nascita, insufficienza respiratoria che richiede nelle forme più pesanti una dipendenza dal ventilatore, e malformazioni come quelle che impediscono la formazione del corpo calloso che collega i due emisferi del cervello, descritte per la prima volta nello studio firmato da UniBa. Nel 2014 gli stessi ricercatori, in collaborazione con il Centro di malattie neuromuscolari dell’Università di Newcastle (Uk), hanno caratterizzato per la prima volta una forma più lieve associata a debolezza muscolare, particolarmente evidente a livello sia delle braccia sia delle gambe, ma non letale. In seguito a questi studi, a oggi sono stati identificati circa 50 pazienti nel mondo con un quadro clinico variabile che, combinando dati molecolari e clinici in uno studio retrospettivo finanziato da Telethon e pubblicato sul ’Journal of Inherited Metabolic Disease’ nel 2018, i ricercatori baresi hanno proposto essere associato a livelli variabili di attività del trasportatore del citrato. Il laboratorio di Luigi Palmieri, professore ordinario di Biochimica e direttore del Dipartimento di Bioscienze, Biotecnologie e Ambiente dell’università di Bari - evidenzia l’ateneo - vanta oltre 30 anni di esperienza nello studio dei trasportatori mitocondriali e delle patologie associate. Attualmente, per la maggior parte delle malattie mitocondriali non esiste una cura e per alcune mutazioni gravi come quella di Indi non sono disponibili terapie in grado di rallentare il decorso della malattia. Una speranza è rappresentata dallo sviluppo di terapie geniche. Con questo obiettivo, Palmieri e colleghi sono attivamente coinvolti nel Centro nazionale di ricerca ’Sviluppo di terapia genica e farmaci con tecnologia a Rna’, finanziato dal Pnrr, di cui l’università di Bari è uno dei nodi principali (Spoke). "
"Davide Renne, direttore creativo di Moschino da ottobre, è morto a Milano","Il creativo aveva 46 anni. Aveva iniziato a lavorare per il marchio del gruppo Aeffe lo scorso 1°novembre","2023-11-10","","Moda"," Davide Renne , classe 1977, è morto oggi a Milano improvvisamente. Era stato nominato direttore creativo di Moschino meno di un mese fa, il 16 ottobre, prendendo servizio il 1°novembre. Il creativo, che aveva da poco preso in mano le redini della maison del gruppo Aeffe dopo sei mesi dall’addio di Jeremy Scott, è stato fino a poco tempo fa Head Design Donna da Gucci, dove aveva lavorato al fianco di Alessandro Michele. Nato a Follonica, dopo essersi diplomato al Polimoda di Firenze, aveva collaborato per anni con Alessandro Dell’Acqua. «Alessandro è stato il mio primo maestro e mentore nella moda. Sono poi andato da Gucci dove ho passato due decenni straordinari come head designer for womenswear. Gli ultimi otto anni di questo periodo li ho trascorsi insieme ad Alessandro Michele: lui mi ha insegnato a sognare in grande, mi ha incitato e mi ha aiutato a realizzare i miei sogni», aveva scritto dopo la sua nomina da Moschino. «Non ci sono parole per descrivere l’incommensurabile dolore che stiamo vivendo in questo momento così drammatico», dichiara Massimo Ferretti, presidente esecutivo di Aeffe, società controllante Moschino. «Davide si era unito a noi solo pochi giorni fa, quando un malore improvviso ha stroncato troppo presto la sua giovane vita. Non riusciamo ancora a credere a quello che è successo. Con Davide stavamo lavorando a un progetto ambizioso, pieni di entusiasmo e di ottimismo verso il futuro. Anche se è stato con noi solo per pochissimo tempo, Davide è stato in grado di farsi subito amare e rispettare. A noi resta oggi la responsabilità di portare avanti ciò che la sua fantasia e creatività avevano solo immaginato. Ci stringiamo alla famiglia e ai numerosissimi amici di Davide con affetto». «Non vedo l’ora di iniziare: ci divertiremo. Insieme», aveva detto Renne commentando la nomina a direttore creativo di Moschino. «Franco Moschino aveva soprannominato il suo studio ‘la sala giochi’. È così: ciò che la moda – soprattutto quella italiana, e la Maison Moschino in primis – può realizzare con la sua influenza dovrebbe essere sempre fatto con un senso di gioco, di gioia. Un senso di scoperta e sperimentazione», aveva concluso lo stilista. Di qualche giorno fa la foto condivisa su Instagram insieme a Walter Chiapponi, altro talento promettente della moda made in Italy scelto per guidare Blumarine dopo l’esperienza in Tod’s, in cui i due designer - che avevano condiviso il primo lavoro proprio da Alessandro Dell’Acqua, celebravano le rispettive nuove avventure."
"Caro voli: Regione, sconto fino a 50% per i residenti siciliani","L’abbattimento realizzato dalla Regione Sicilia con risorse proprie","2023-11-10","","Tariffe aeree","La Regione siciliana con risorse proprie ha deciso di finanziare l’abbattimento fino al 50% delle tariffe aree applicate dalle compagnie aeree. Lo sconto è riservato ai residenti in Sicilia per i collegamenti da e per l’Isola verso i tre aeroporti di Milano e i due di Roma. Lo hanno annunciato, in conferenza stampa a Palazzo d’Orleans, il presidente della Regione Renato Schifani e l’assessore ai Trasporti Alessandro Aricò. Il governo Schifani ha stanziato per il provvedimento 27,5 milioni di euro di fondi propri che garantiranno gli sconti per 13 mesi. Domani il governo Schifani pubblicherà il bando per raccogliere le adesioni delle compagnie aree; l’avviso rimarrà aperto per dieci giorni, poi dal primo dicembre partiranno gli sconti. L’abbattimento del 25% sarà per tutti i residenti in Sicilia e potrebbe scattare già al momento della prenotazione dalle piattaforme delle compagnie che aderiranno, l’ulteriore 25% invece è destinato agli studenti e alle fasce più deboli con un reddito Isee fino a 9.360 euro; in quest’ultimo caso se le compagnie non accetteranno l’autocertificazione di studenti e fasce deboli al momento della prenotazione sarà direttamente la Regione a gestire le richieste di rimborso attraverso un proprio portale. “Abbiamo lavorato otto mesi per raggiungere questo risultato, operando in silenzio - hanno detto Schifani e Aricò - Ringraziamo il governo Meloni e in particolare il dipartimento Trasporti e il vice ministro Galeazzo Bignami per il sostegno”. Per quanto riguarda le risorse finanziarie si tratta di 12,5 milioni di fondi assegnati dallo Stato alla Sicilia per l’insularità, e di 15 milioni di fondi del bilancio della Regione, 5 dei quali appostati nella legge di stabilità dell’anno scorso e altri 10 milioni nella legge di stabilità 2024. “Un provvedimento senza precedenti, molto concreto e contemporaneamente anche dal forte valore simbolico, perché ribadisce che il governo regionale- in piena comunione di intenti con quello nazionale guidato a Roma dalla nostra Giorgia Meloni- sta tutelando e tutelerà con i fatti il sacrosanto diritto dei siciliani a godere di una mobilità economicamente sostenibile”, affermano Giorgio Assenza (capogruppo all’Ars) e i coordinatori regionali di Fratelli d’Italia, Giampiero Cannella e Salvo Pogliese, commentando gli sconti previsti sul costo dei biglietti aerei per i residenti in Sicilia e aggiungendo."
"Crisi climatica, si possono ridurre le emissioni di CO2 anche guardando meno tv","Per ogni ora passata davanti a uno schermo di 43 pollici, immettiamo 50 grammi di CO2 nell’atmosfera, ma l’efficientamento energetico sta rendendo i televisori meno impattanti sul clima","2023-11-10","","Ambiente","Il televisore ormai è un oggetto che tutti (o quasi) hanno in casa. Si stima che in Italia ci siano quasi 43 milioni di tv, un numero impressionante se rapportato alla popolazione italiana. Con 43 milioni di tv, i consumi saranno alle stelle? In realtà il report dello studio Fieschi e soci, realtà attiva nella misurazione degli impatti e nella consulenza sulla sostenibilità, indica esattamente l’opposto. Ci sono sempre più televisioni ed è vero: tuttavia al tempo stesso - grazie ai tanti investimenti che sono stati fatti dalle aziende e dagli ambiziosi obiettivi dell’Europa sul tema dell’efficientamento energetico – il loro impatto climatico è in calo. La tecnologia degli schermi Led ad esempio ha portato dei forti miglioramenti.  Oggi dunque il rapporto tra televisori e emissioni non è direttamente proporzionale, come poteva essere fino a diversi anni fa. Secondo i dati della Commissione europea, nonostante dal 2010 al 2030 nell’Unione Europea si passi da 446milioni a 626milioni di schermi in circolazione, le emissioni di gas a effetto serra diminuiscono: da 25 a 9 Mt CO2eq/a. Il risultato è frutto anche delle mosse europee, volte al risparmio energetico. Da un lato l’ecodesign, con requisiti di riparabilità sempre più severi, dall’altro l’efficienza energetica che prevede anche uno schema di certificazione dell’efficienza energetica sugli schermi, che include i televisori. La stima è arrivare entro il 2030 ad un risparmio energetico di 39 TWh all’anno, un risultato che eviterebbe l’emissione di  13 milioni di tonnellate di CO2  nell’atmosfera. Con un grande beneficio sul versante della crisi climatica È molto importante sottolineare che ormai, prima di acquistare un televisore, si può vedere la classe energetica corrispondente. «Da A a G dove A è la migliore – spiega Elia Rillo, autore della ricerca -. Col tempo i regolamenti europei in materia di efficientamento sono diventati sempre più stringenti. Prima ci si focalizzava solo sull’energia, adesso ci sono i criteri di eco-design dove si danno punteggi più alti a quei prodotti che si possono smaltire meglio. Un vero meccanismo di economia circolare. I regolamenti europei sono molto ambiziosi, l’Europa è pionieristica in questo senso rispetto ad esempio all’Asia. Per quanto riguarda le differenze tra Paese e Paese al momento non ci sono dati specifici perché in realtà le regole valgono per tutti». Anche se in futuro si pensa di poter realizzare un censimento di quanti televisori vengono acquistati in classe A, rispetto alle altre classi. A livello di efficientamento energetico è bene ricordare che un televisore ha un impatto diverso sull’ambiente a seconda del suo ciclo di vita. Se parliamo di cambiamento climatico, spiega Rillo, «il primo elemento di attenzione è sicuramente il consumo energetico nella fase d’uso, seguito poi dalle emissioni legate alla produzione del televisore o schermo». Alcuni studi arrivano ad attribuire il 70% delle emissioni di gas a effetto serra proprio alla fase in cui noi tutti utilizziamo i televisori con il restante 30% attribuibile alla produzione del televisore stesso. Per dare una cifra indicativa si può stimare che per ogni ora che guardiamo uno schermo da 43 pollici, immettiamo nell’atmosfera circa 50 grammi di CO2. Anche se va detto che l’inquinamento maggiore non si ha guardando la tv, ma nella fase precedente, quella legata alla produzione del televisore. «In generale – aggiunge Rillo – possiamo dire che, grazie ai regolamenti europei, l’attenzione è massima». Il report fa, infine, una precisazione riguardo al tipo di contenuto che si vede. Se si sceglie un film o una serie in streaming i consumi nel caso dei televisori possono contare fino al 20% delle emissioni di gas climalteranti. «Questo perché con uno streaming la connessione è data dai data center», conclude Rillo. "
"Pubblicato primo avviso Pnrr per progetti paritarie su potenziamento competenze Stem","Candidature entro il 15 dicembre. Valditara: «Con queste iniziative sarà possibile colmare divari territoriali e fornire agli studenti le competenze richieste dal mondo del lavoro»","2023-11-10","","Scuola","Il ministero dell'Istruzione e del Merito ha pubblicato oggi (10 novembre) il primo avviso per la presentazione dei progetti – finanziati con risorse Pnrr – da parte delle scuole paritarie del primo e del secondo ciclo di istruzione per potenziare l'insegnamento delle materie Stem (Scienze, Tecnologia, Ingegneria e Matematica) e multilinguistiche. Le risorse potranno essere utilizzate per promuovere, attraverso nuove attività e con l'ausilio delle tecnologie digitali, una didattica innovativa per studentesse e studenti, oltre che per rafforzare le competenze scientifiche e linguistiche dei docenti in servizio.  «Con queste iniziative – dichiara Giuseppe Valditara, ministro dell'Istruzione e del Merito – puntiamo a valorizzare i talenti di ciascuno studente e ad ampliare le competenze scientifiche richieste in misura sempre maggiore dal mondo del lavoro. Allo stesso tempo, sarà possibile colmare i divari territoriali e di genere. Lanciamo inoltre un segnale preciso: il sistema pubblico di istruzione è unico e comprende anche le scuole paritarie». Le attività potranno essere svolte anche in partenariato con soggetti pubblici e privati, università, centri di ricerca, enti e organizzazioni che svolgono attività formative per il personale scolastico e per gli studenti. Gli enti gestori delle scuole paritarie non commerciali potranno presentare la loro candidatura sulla piattaforma ministeriale dedicata, “Futura PNRR”, entro il 15 dicembre 2023 a questo link: https://pnrr.istruzione.it/news/avviso-pubblico-per-le-scuole-paritarie-nuove-competenze-e-nuovi-linguaggi/  "
"Sciopero trasporti locali, 77 da inizio anno (12 all’Atm di Milano): chi protesta e perché","A muoversi sono quasi sempre le sigle più piccole: adesioni medie al 20% ma l’effetto è sempre il disagio alla viabilità. Oggi lo sciopero aziendale a Milano","2023-11-10","","Disagi per bus e metro","È l’anno nero degli scioperi del trasporto pubblico locale e nazionale. Ad oggi si contano in tutta Italia 77 scioperi, in tutto il Paese o solo in alcune città, tutti proclamati dalle sigle sindacali più piccole. Le motivazioni sono tante e non sempre collegate ai diritti dei lavoratori nel settore del trasporto. La particolarità è che si tratta proprio di iniziative prese da sigle meno rappresentative, perlopiù Cobas, Al Cobas, Usb, Coinfail-Faisa, Cub, che mediamente hanno un’adesione (riscontrabile nei dati ufficiali) tra il 15 e il 20%, tuttavia in grado di creare tensione nelle aziende del Tpl e molti problemi alla viabilità, anche solo per il fatto che, in previsione di non avere mezzi a disposizione, i cittadini utilizzano di più i mezzi propri. Guardando le motivazioni dichiarate negli ultimi scioperi, si parte con rivendicazioni di contesto per arrivare a considerazioni di politica nazionale e internazionale. Prendiamo un esempio, quello del 21 aprile: si parte con il rinnovo dei contratti, la richiesta di riduzione dell’orario di lavoro a parità di salario, o dell’introduzione del salario minimo di 12 euro l’ora, fino al blocco delle spese militari, la riforma dellal scuola, una nuova politica energetica senza rigassificatori, la cancellazione della legge Fornero, per citare le questioni principali. La maggior parte degli scioperi degli autonomi assumono la forma di “programma” politico generale. Alcune volte tuttavia chi incrocia le mani riesce a “trascinare” anche gli altri lavoratori non aderenti alle sigle sindacali autonome: è il caso degli scioperi aziendali, dove cioè le ragioni più ampie di principio si intrecciano con problematiche sollevate dentro la singola società. È il caso dello sciopero a Milano di oggi, 10 novembre, in cui gli Al Cobas si astengono dal lavoro perché «contro alla liberalizzazione, privatizzazione e gare d’appalto dei servizi attualmente gestiti dal gruppo Atm e per la reinternalizzazione dei servizi Tpl in appalto e/o subappalto; contro il progetto Milano Next per la trasformazione di Atm in spa...». L’oggetto, oggi, non è di sistema, ma specifico: il servizio pubblico a Milano verrà gestito attraverso una gara d’appalto (lo è anche oggi, seppure in condizione di proroga) e indicativamente nel 2024 bisognerà aprire un altro bando, a cui Atm parteciperà all’interno di un raggruppamento di imprese eterogenee, chiamato appunto “Milano Next”. Per Atm la liberalizzazione - spinta dall’Ue, che tuttavia contempla anche in alcuni casi il modello di affidamento diretto - è strumento necessario per poter fare anche le gare all’estero,e quindi non viene messo in discussione. Atm ha ormai molte gestioni fuori dai confini italiani, dalla Danimarca alla Grecia passando per una gara in corso a Parigi. Proprio a Milano gli scioperi da inizio anno sono stati 12, di cui 4 aziendali (il 27 gennaio, il 31 marzo, il 16 giugno e, appunto, oggi 10 novembre). Questi ultimi, come detto, con maggiore adesione rispetto al solito 20% medio, e quindi più problematici. Questa mattina è stata fermata da subito la linea 5 della metropolitana, per assenza di personale di controllo alla cabina di regia. Quest’anno a Milano era stato convocato anche uno sciopero dai sindacati maggiori Cgil Cisl e Uil, ma poi è stato ritirato dopo aver risolto la questione di merito (sulle ferie pregresse)."
"Beauty, shopping natalizio fra tram e pop-up store per il periodo più redditizio dell’anno","Circa un quarto delle vendite in profumeria avviene nel mese di dicembre. Da Diptyque a Bottega Verde, le iniziative per spingere gli acquisti","2023-11-10","","Industria cosmetica","Lo shopping natalizio rappresenta, per i brand di cosmetica, la fetta in assoluto più importante del fatturato. Solo per citare un dato, circa un quarto delle vendite totali di un anno in profumeria avviene nel solo mese di dicembre. A questo vanno poi aggiunti gli acquisti durante il Black Friday e di gennaio, ancora sotto le festività. Per questo motivo le aziende del settore si preparano con proposte e offerte dedicate, dai calendari dell’Avvento a set di bellezza per donne, uomini, bambini e persino per gli amici animali domestici. Non solo, propongono anche nuove e oroginali modalità d’acqusto. Come il tram di Natale di Bottega Verde: fino al 15 novembre a Milano, il pubblico potrà scoprire - e acquistare - la Xmas Collection del brand toscano viaggiando a bordo dello storico mezzo di trasporto attraverso i luoghi più suggestivi del centro città. Ancora, Diptyque, il marchio di profumeria artistica distribuito da Olfattorio, apre un Christmas pop-up store, sempre a Milano, in via Manzoni per la festa di Sant’Ambrogio, il patrono della città, i primi giorni di dicembre. Offrirà ai visitatori l’opportunità di esplorare l’universo incantato di Diptyque e scoprire le fragranze che lo hanno reso famoso in tutto il mondo. In negozio gli esperti del marchio saranno a disposizione per provare i profumi e ricevere consigli personalizzati anche sulle candele profumate che quest’anno festeggiano il loro 60° anniversario. Durante il periodo di apertura del pop-up - per tutta la stagione delle festività - saranno organizzati una serie di eventi speciali e iniziative uniche. Ci saranno sessioni personalizzate di introduzione ai profumi della maison, incontri con esperti di arredo olfattivo e animazioni."
"Bce: tassi al 4% per più di due trimestri, ma dipende dagli shock ","La presidente Christine Lagarde ha detto di essere «a disagio» sul fatto che non sia stato ancora raggiunto un accordo sulla governance fiscale Ue","2023-11-10","","Politica monetaria","I prossimi «due trimestri» non basteranno per determinare il tempo «sufficientemente lungo» dei tassi d’interesse nell’area dell’euro, che, mantenuti al livello attuale del 4% «abbastanza a lungo» daranno un contributo significativo per portare l’inflazione all’obiettivo del 2% sul medio termine. A condizioni geopolitiche invariate, cioè senza nuovi shock. La presidente della Bce  Christine Lagarde  ha dato oggi una vaga interpretazione temporale riguardo la decisione di politica monetaria presa nell’ultima riunione del Consiglio direttivo il 26 ottobre, sottolineando che “long enough has to be long enough”, che “abbastanza a lungo” deve voler dire effettivamente abbastanza a lungo e quindi non può essere una questione di un paio di trimestri. «I tassi hanno raggiunto un livello che, se sostenuto abbastanza a lungo, darà un contributo significativo a portare l’inflazione all’obiettivo del 2%. Questo è lo scenario di base che abbiamo prodotto con le previsioni di fine settembre, ma se ci saranno altri shock dovremo rivedere lo scenario», ha spiegato Lagarde, in una conversazione con Martin Wolf al Global Boardroom organizzato dal Financial Times. Riguardo alla domanda su quanto a lungo i tassi rimarranno sui livelli attuali, la presidente ha spiegato che quando si dice «per un tempo sufficientemente lungo» si intende più di un paio di trimestri. Lagarde ha ribadito che il mandato principale della Bce è la stabilità dei prezzi e che a questo si deve subordinare il mandato secondario che guarda anche alla crescita, all’occupazione, alle negoziazioni salariali, a imprese e famiglie. E per questo, per combattere l’inflazione, la Bce ha alzato i tassi di 450 punti base, «portando il tasso al 4% che è molto alto» dalla nascita dell’euro. In quanto all’economia nell’area dell’euro, che si sta indebolendo ma che ha mostrato finora una solida resilienza, Lagarde ha ricordato i tre rischi al ribasso individuati dalla Bce: l’andamento dei prezzi dell’energia, il rallentamento della crescita cinese e la velocità di trasmissione della politica monetaria all’economia. Su questo terzo punto, la presidente ha detto che la trasmissione dell’inasprimento della politica monetaria nell’area dell’euro è stato veloce, e che gran parte della stretta è stata trasmessa a imprese e famiglie, e che ora il restringimento delle condizioni di finanziamento sembra aver raggiunto un plateau e che non resta molto altro in termini di inasprimento del costo del denaro. In risposta a una domanda sul mancato accordo, per ora, sulla riforma della governance fiscale nella Ue, e se fosse a suo agio con questa situazione, Lagarde ha risposto di essere in effetti «a disagio» sul fatto che non sia stato ancora raggiunto un accordo. «Ieri sono stata leggermente rassicurata dai segnali ricevuti ieri all’Ecofin dal fatto che Germania e Francia stanno lavorando insieme per arrivare a un accordo ma non ci sono solo due paesi - ha detto -. È possibile però che se questi paesi continuano a lavorare insieme che si arrivi a un accordo entro fine anno». In quanto all’impatto del rialzo dei tassi sul rifinanziamento dei debiti pubblici nell’area dell’euro, Lagarde ha detto che per ora il costo medio del servizio del debito pubblico è dell’1,7% del Pil. Grazie all’allungamento delle scadenze e della vita media del debito pubblico effettuato dai Paesi durante gli anni di tassi bassi. Infine, sull’euro digitale Lagarde ha affermato che potrà essere un beneficio per i consumatori e che in un mondo sempre più digitale, anche la valuta che rappresenta la sovranità dell’area dell’euro può diventare digitale."
"Bankitalia: economia del Lazio in frenata, per il 2024 aspettative stabili","A pesare, l’indebolimento della domanda interna, a causa dell’inasprimento delle condizioni di accesso al credito e della perdita del potere d’acquisto delle famiglie causa inflazione","2023-11-10","","Il report","Nel Lazio nel primo semestre del 2023 il Pil è cresciuto dell’1,2%, meno dello stesso periodo del 2022, ma in linea con il dato nazionale. A pesare, l’indebolimento della domanda interna, a causa dell’inasprimento delle condizioni di accesso al credito e della perdita del potere d’acquisto delle famiglie causa inflazione. Giù anche le esportazioni (che hanno comunque una incidenza ridotta sul Pil regionale), gravate dalla dinamica poco vivace del commercio internazionale. Per il 2024, al netto della situazione internazionale sempre molto incerta, la situazione economica del Lazio è attesa stabile. A fare il punto è il report di fine anno elaborato dalla Sede di Roma Banca d’Italia, illustrato dal direttore Antonio Cinque, insieme a  Massimiliano Bolis e Elena Romito della divisione Analisi e ricerca economica territoriale della Sede di Roma di Bankitalia. In un contesto di complessivo rallentamento, l’andamento dell’attività economica è risultato migliore nel settore dei servizi, trainato dai comparti che hanno beneficiato dell’incremento dei flussi turistici; alla crescita si è accompagnato un moderato aumento della spesa per investimenti. Anche nelle costruzioni l’espansione è proseguita, grazie allo stimolo proveniente dal rafforzamento degli investimenti pubblici. L’attività nel settore dell’industria, sebbene si siano attenuate le difficoltà legate all’approvvigionamento di beni intermedi, ha risentito di più della decelerazione dei consumi e della debolezza del commercio estero; gli investimenti hanno ristagnato. Il comparto della chimica, gomma e plastica ha mostrato un andamento più dinamico. Le aspettative per i prossimi mesi delle aziende dell’industria in senso stretto e dei servizi intervistate dalla Banca d’Italia sono sostanzialmente stabili: la spesa in beni capitali in entrambi i settori è considerata in lieve aumento. La situazione economica rimane nel complesso favorevole, con una quota elevata di imprese che prevede di chiudere in utile l’anno in corso; la liquidità a disposizione si è confermata abbondante. Nel primo semestre del 2023 l’occupazione è cresciuta più che in Italia, superando i livelli precedenti la pandemia, e la disoccupazione è diminuita. Sono aumentati sia i lavoratori dipendenti sia gli indipendenti. La crescita è riconducibile principalmente ai servizi, che continuano a beneficiare dell’incremento dei flussi turistici. Il ricorso alle ore di Cassa integrazione guadagni si è ridotto, più che in Italia, riportandosi ai valori che caratterizzavano gli anni antecedenti l’emergenza sanitaria. La popolazione in età da lavoro è diminuita, ma la partecipazione al mercato del lavoro è aumentata; è di conseguenza cresciuto il tasso di attività. Nel 2023 i consumi delle famiglie dovrebbero aumentare, seppure in misura inferiore rispetto allo scorso anno. A pesare il tasso d’inflazione ancora elevato, anche se in calo rispetto ai massimi del 2022 grazie alla riduzione dei prezzi dell’energia e del gas. In un contesto di normalizzazione della politica monetaria, nel primo semestre del 2023 i prestiti al settore privato non finanziario sono diminuiti, risentendo di una riduzione della domanda di credito. Il calo è stato trainato dai finanziamenti alle imprese, per i quali si è osservato anche un irrigidimento dei criteri di offerta. Per il comparto produttivo il calo della domanda ha interessato sia la componente connessa con gli investimenti sia quella volta a coprire il capitale circolante. I finanziamenti alle famiglie hanno sensibilmente rallentato, soprattutto nella componente legata ai mutui per acquisto di abitazioni. Sia per le famiglie sia per le imprese è proseguito l’aumento del costo del credito.Nel primo semestre del 2023 la qualità del credito erogato alla clientela non ha mostrato effettivi segnali di peggioramento. Il tasso di deterioramento è rimasto su livelli inferiori a quelli del periodo precedente la pandemia.I depositi bancari sono sensibilmente diminuiti, a fronte di un aumento del valore dei titoli a custodia. Famiglie e imprese hanno ricomposto i loro portafogli a favore di titoli di Stato e obbligazioni. Su tale dinamica ha inciso l’accresciuto rendimento associato a queste forme di investimento, in connessione con il rialzo dei tassi di interesse. "
"Tar del Lazio annulla decreto sull’obbligo di esporre i prezzi dei carburanti","L’annullamento del decreto è stato deciso in assenza della prevista e preventiva comunicazione al Presidente del Consiglio dei ministri e del parere del Consiglio di Stato.","2023-11-10","","La sentenza","Il Tar del Lazio ha annullato il decreto con il quale il Ministero delle Imprese e del Made in Italy il 31 marzo scorso ha stabilito le modalità dell’obbligo di comunicazione da parte degli esercenti dei prezzi dei carburanti. L’annullamento del decreto è stato deciso in assenza della prevista e preventiva comunicazione al Presidente del Consiglio dei ministri e del parere del Consiglio di Stato. La decisione è contenuta in una sentenza con la quale è stato accolto un ricorso proposto da Fe.Gi.Ca. - Federazione Gestori Impianti Carburanti e Affini, F.I.G.I.S.C. - Federazione Italiana Gestori Impianti Stradali Carburanti, e da alcuni esercenti. I ricorrenti sostenevano tra l’altro che il Decreto contestato imponeva l’adempimento di obblighi (di esposizione e di aggiornamento del prezzo medio) «sproporzionati, ingiustamente afflittivi ed irragionevoli», determinando «una ingiustificata e irragionevole disparità di trattamento a danno di una sola categoria di operatori (i distributori di carburante) in regime di libera concorrenza rispetto ad altri soggetti economici nelle medesime condizioni», e illegittimamente disponendo sanzioni gravose. Il Tar, dopo aver preliminarmente riepilogato il quadro normativo di riferimento, concentrandosi sulla natura del provvedimento contestato, ha ritenuto che «il decreto impugnato, per i suoi contenuti, presenta tutti i caratteri di una fonte normativa», con la conseguente «violazione delle norme procedimentali per la sua adozione», essendo «pacifico che, nel caso di specie, sono mancati sia la preventiva comunicazione al Presidente del Consiglio dei ministri, sia il parere preventivo del Consiglio di Stato». Il ministero delle Imprese e del Made in Italy ha dato mandato all’Avvocatura dello Stato di proporre immediato appello al Consiglio di Stato con richiesta di sospensione degli effetti della sentenza del Tar del Lazio, che prevede l’annullamento del decreto con il quale sono state stabilite le modalità dell’obbligo di comunicazione da parte degli esercenti dei prezzi dei carburanti. Lo comunica una nota. «La decisione del Tar si limita ad affrontare questioni procedurali e non pone in dubbio la sussistenza dell’obbligo previsto dalla legge in ordine all’esposizione del cartello», sottolinea il testo. «La norma sull’esposizione del prezzo medio regionale dei carburanti ha ampiamente dimostrato la sua efficacia, nonostante le turbolenze geopolitiche, come dimostrato dalla continua e progressiva discesa dei prezzi che si protrae da oltre un mese», rimarca ancora la nota del Mimit. Oggi i prezzi si attestano a 1,827 euro al litro per il gasolio e a 1,838 euro al litro per la benzina. Valutazioni in calo di circa 10 cent al litro rispetto a quelle del 10 ottobre scorso. «In questi mesi, in Italia il prezzo industriale di benzina e gasolio è stato inferiore a quello degli altri grandi Paesi europei» Intanto l’opposizione va all’attacco. «Se il ministro Urso prima o poi tornasse alla realtà invece di dedicarsi ai voli pindarici - l’ultimo della serie, l’annuncio della riapertura al nucleare - sarebbe utile per tutti: oggi il Tar ha annullato il decreto sull’obbligo di esporre il prezzo medio dei carburanti. È l’ennesima figuraccia, che viene dopo la figuraccia sul caro voli, i disastri ex Ilva e Tim e una legge di bilancio dove le imprese sono le grandi dimenticate». Così  Antonio Misiani (video) , senatore e responsabile Economia del Pd."
"Corte costituzionale, Mattarella nomina nuovi giudici Pitruzzella e Sciarrone","I professori Pitruzzella e Sciarrone Alibrandi giureranno il 14 novembre","2023-11-10","","Giustizia","Il presidente della Repubblica, Sergio Mattarella, con decreto in data 6 novembre 2023, ha nominato giudici della Corte Costituzionale, ai sensi dell’articolo 135 della Costituzione, il professor  Giovanni Pitruzzella e la professoressa Antonella Sciarrone Alibrandi. I due nuovi giudici sono stati nominati in sostituzione dei giudici professoressa Daria de Pretis e professor Nicolò Zanon, i quali cesseranno dalle loro funzioni il prossimo 11 novembre. Il decreto è stato controfirmato dal presidente del Consiglio dei ministri Giorgia Meloni. Della nomina dei nuovi giudici costituzionali il Capo dello Stato ha dato comunicazione al presidente del Senato, al presidente della Camera dei Deputati e alla presidente della Corte Costituzionale. I professori Pitruzzella e Sciarrone Alibrandi presteranno il giuramento dinanzi al presidente della Repubblica martedì 14 novembre, alle ore 18:30, al Palazzo del Quirinale. Nato nel 1959 a Palermo si laurea in giurisprudenza all’Università degli studi del capoluogo siciliano nel 1982. Presso lo stesso ateneo è ricercatore e docente di diritto costituzionale, dal 1983 al 1986. Dal 29 novembre 2011 al 30 settembre 2018 è stato presidente dell’Autorità garante della concorrenza e del mercato (cosiddetta Antitrust). Oggi è Avvocato generale presso la Corte di giustizia dell’Unione europea. L’ultimo suo atto in ordine di tempo è stata la richiesta di annullare la sentenza che ha dato ragione ad Apple contro la Commissione europea, con in ballo una sanzione di 13 miliardi di euro, presentata come avvocato generale dell’Ue Antonella Sciarrone Alibrandi è una docente della Università Cattolica di Milano, di cui è stata prima allieva alla facoltà di Giurisprudenza, quindi professoressa (è ordinaria di Diritto dell’economia) e infine prorettrice. In Cattolica è direttrice dell’Osservatorio sul debito privato e fa parte dell’Osservatorio nazionale sull’usura istituito dal ministero dell’Interno Dal 2020 è nel board dell’ASIF, l’Autorità di supervisione e di informazione finanziaria del Vaticano, presieduta dall’ex responsabile della vigilanza di Banca d’Italia Carmelo Barbagallo, che vigila sullo Ior e sugli enti economici della Santa Sede. È anche sottosegretario del nuovo dicastero per la cultura e l’educazione, di cui è prefetto il cardinale José Tolentino de Mendo"
"Aste BTp: domanda forte e rendimenti in calo, spread in lieve aumento","Si temevano turbolenze in attesa del rating di Fitch e dopo il flop dell’asta di titoli di Stato Usa giovedì sera: invece domanda buona e rendimenti in calo per i BTp","2023-11-10","Vittorio Carlini, Luca Davi, Vittorio Carlini, Luca Davi","Mercati","Ci si attendeva turbolenza questa mattina, dopo il flop dell’asta di titoli di Stato trentennali di giovedì sera negli Stati Uniti. Si temeva turbolenza anche in Italia questa mattina, anche in vista del giudizio che l’agenzia di rating Fitch darà questa sera alla repubblica italiana. Ma le aste con cui il Mef ha collocato BTp a 3, 7, 15 e 30 anni sono andate bene: domanda buona e anche - segnalano gli addetti ai lavori - qualche posizionamento tattico di alcuni investitori che scommettono su un nulla di fatto da parte di Fitch. E la tranquillità si vede anche sullo spread tra BTp e Bund: salito di appena un punto base a quota 187. Ma le buone notizie non sono finite qui: rispetto alle aste precedenti, i rendimenti sono usciti in netto calo per i Btp a 3 e 7 anni: per il titolo più breve il tasso d’interesse è sceso di 18 punti rispetto all’ultima asta del 12 ottobre, attestandosi al 3,75%. Assegnati invece 2 miliardi di Btp in scadenza a novembre 2030, con una domanda di 3 miliardi: il rendimento in questo caso è sceso di 15 punti al 4,21%. Il Tesoro ha poi collocato Btp a 15 e 30 anni: in un’asta di titoli in scadenza a marzo 2028 sono stati collocati 1,5 miliardi con una domanda di 2,18 miliardi e un rendimento lordo del 4,84%. In una seconda asta di Btp a 15 anni l’importo collocato è stato sempre di 1,5 miliardi (richiesta di 2,44 miliardi) e un rendimento lordo del 4,07%. Infine è stato collocato un miliardo di Btp in scadenza a ottobre 2053 con un rendimento lordo del 5,05%. Ora non resta che attendere stasera, dopo le 22, quando  Fitch  si pronuncerà sul rating italiano."
"Alluvioni, i dati diventano  alleati per prevenire e gestire","Nonostante le tecnologie, i Comuni sono presi alla sprovvista. Claps (Idc) auspica uso dei dati meteo integrati con quelli di sensori di dighe e fiumi","2023-11-10","","Emergenza climatica","Allagamenti e inondazioni sono cronaca, purtroppo, di questi giorni anche in Italia. L’acqua porta con sé eventi catastrofali tra i più costosi - spesso anche in termini di vite umane -, ma anche per perdita di biodiversità, oltre ovviamente a causare pesanti danni economici. E le città, grandi o piccole che siano, sono territori altamente esposti. Non solo per gli effetti causati dalla crisi climatica, ma anche – lo evidenzia un recente articolo su Nature – per una miopia legata ai modelli di urbanizzazione: dal 1985 gli insediamenti umani, dai villaggi alle megalopoli, si sono espansi proprio nelle attuali zone di inondazione. La sfrenata cementificazione, che un recente rapporto Ispra evidenzia dove nel 2022 sono stati ricoperti altri 77 chilometri quadrati, +10% rispetto al 2021, mostra una diretta causa anche in Italia: oltre a esporre le città all’aumento della temperatura, il consumo di suolo diminuisce la capacità di assorbire l’acqua. E come riporta il rapporto «il 13% del consumo di suolo totale (circa 900 ettari) ricade nelle aree a pericolosità idraulica media e incide anche sull’esposizione della popolazione al rischio idrogeologico». Il ricorso alle tecnologie di monitoraggio, prima e alle azioni di intervento dopo sono sul tavolo di lavoro di sindaci, assessori, tecnici dei Comuni italiani. Troppo spesso però si è ancora presi alla sprovvista. La tematica ha spinto la Commissione europea a pubblicare uno strumento per fare cultura e alzare l’asticella dell’informazione. Dalla mappa si evince che oltre 14mila zone dell’Ue sono a rischio significativo di alluvioni. Google punta a segnalare fino a 7 giorni prima il pericolo alluvioni attraverso la piattaforma FloodHub che da qualche mese ha inglobato anche alcune aree geografiche europee, Italia compresa. Un’altra mappa utile è quella creata da Legambiente: CittàClima. Obiettivo è quello di mappare il rischio climatico sulle città per comprendere quanto stia avvenendo nel territorio italiano ed evidenziare, laddove possibile, il rapporto tra accelerazione dei processi climatici e problematiche legate a fattori insediativi o infrastrutturali nel territorio italiano. In tempo reale qui sono raccolte ed elaborate informazioni sugli impatti degli eventi climatici nei confronti di aree urbane, infrastrutture, beni storici. Dimostrazioni pratiche di come la tecnologia alzi il livello delle soluzioni di risk management. Come suggerisce Max Claps, research director di Idc Government Insights: «La resilienza agli shock a breve termine è un imperativo». Il problema, secondo l’analista, non è tanto la disponibilità di fondi (come gli 8 miliardi del Pnnr per rendere le infrastrutture pubbliche più resilienti), piuttosto la mancanza «di pianificazione, delle carenze di competenze, della lentezza degli appalti pubblici e delle insufficienti competenze e capacità di revisione». Eppure, i dati - quelli che permettono di fare statistiche e business intelligence - non mancano. Anzi, il rischio è che ce ne siano troppi vista la crescente disponibilità e granularità delle informazioni provenienti da immagini satellitari, sensori IoT, monitoraggio meteorologico e modelli di previsione. Claps sollecita i responsabili delle politiche, ma anche gli ispettori edilizi ad «alimentare con intuizioni intelligenti gli strumenti di pianificazione e simulazione operativa, come i gemelli digitali, per simulare l’impatto delle norme edilizie e delle decisioni in materia di permessi per ridurre il consumo di suolo e richiedere l’uso di tecniche e materiali edilizi più resilienti». Lo scenario degli interventi può modificarsi «grazie ai dati in tempo reale dei modelli di previsione meteorologica, integrati con quelli provenienti dai sensori delle dighe e dei fiumi, che dovrebbero essere analizzati per individuare le anomalie e lanciare automaticamente allarmi di emergenza che possano avvisare tempestivamente i cittadini, anziché affidarsi a pattuglie di vigili del fuoco e polizia che girano per le strade di piccoli villaggi e città rurali usando altoparlanti per dire ai cittadini di evacuare le case o aspettarsi che i sindaci pubblichino video sui social media sperando che tutti prestino attenzione». L’uso più intelligente dei dati può anche fornire spunti al personale di comando e controllo per coordinare i primi soccorritori e orchestrare la fornitura di cibo, vestiti e medicine per i rifugi, invece di affidarsi a e-mail, fogli di calcolo e telefonate. L’investimento va ben oltre e secondo Claps «la stessa infrastruttura tecnologica - con alcune aggiunte in termini di sensori e applicazioni - fornirà intuizioni intelligenti per altri casi d’uso, come la conservazione dell’acqua nelle stagioni secche, la riduzione delle perdite, la protezione della biodiversità in fiumi, paludi e porti, il trasporto idrico sostenibile e la qualità dell’acqua»."
"Taglio delle pensioni dei medici nel 2024, indetto lo sciopero","La manovra finanziaria 2024 prevede il taglio delle pensioni dei medici: indetto uno sciopero. Leggi le parole delle associazioni e i rischi per la sanità pubblica","2023-11-10","","Audizioni in Parlamento","«Avevamo chiesto l’abolizione del tetto di spesa sul personale, ormai ancestrale e neanche una parola. La manovra è deludente per noi come professionisti, gli anni di una sindemia non hanno insegnato nulla. Sul professionista si investe, 4mila medici dirigenti del Ssn sono andati via nel 2023. C’è un tempesta perfetta che svuoterà gli ospedali, c’è un problema sociale perché non esiste più universalità della cure. Chiediamo il ritiro della norma sul taglio delle pensioni dei medici». Così Pierino Di Silverio, segretario nazionale Anaao-Assomed (sindacato dei medici dirigenti del Ssn) nella sua audizione oggi alla Camera presso le commissioni riunite Bilancio di Senato e Camera, in merito all’attività conoscitiva preliminare all’esame del disegno di legge di Bilancio. Il sindacato Anaao-Assomed insieme al Cimo-Fesmed ha indetto lo sciopero dei medici per il 5 dicembre. La Fnomceo «si aspetta la soppressione della norma, prevista dalla manovra, che incide fortemente sul rendimento della quota retributiva della Cassa pensione sanitari, e che contrasta con il dovuto riconoscimento ai medici che, in ragione della straordinaria emergenza pandemica, hanno profuso il loro impegno con abnegazione e senza risparmio, sacrificando il loro tempo, la loro salute e financo la propria vita». Ad auspicarlo, la Fnomceo, la Federazione degli Ordini dei medici chirurghi e degli odontoiatri, attraverso il suo segretario Roberto Monaco. «Sono 380 i medici caduti per il Covid che ricordiamo sul portale della Fnomceo. Non ci piaceva essere definiti eroi ma, allora come oggi, rivendichiamo il rispetto della nostra dignità professionale e del nostro lavoro. Serve, anzi, un segnale in più - ha aggiunto - per proseguire in quel percorso virtuoso intrapreso dal ministro della Salute Orazio Schillaci volto a valorizzare i professionisti e ad aumentare l’attrattività del Servizio sanitario nazionale». Dalla Fnomceo è stato espresso apprezzamento per l’impegno del Governo volto ad aumentare i fondi destinati al Servizio sanitario nazionale, ad abbattere le liste di attesa, a contrastare la carenza di personale, riconoscendo che «i fondi stanziati a per il rinnovo dei contratti di lavoro del personale sanitario, dipendente e convenzionato sono un primo passo per invertire una tendenza che aveva visto sinora allocare gli investimenti in sanità, attraverso il Pnrr, prevalentemente sulle strutture e sulle infrastrutture del Servizio sanitario nazionale». Tuttavia, i 2,4 miliardi previsti per il personale sono «destinati a finanziare non solo il contratto della dirigenza medica e sanitaria, dei medici di medicina generale e degli specialisti ambulatoriali, ma anche quelli dell’intero comparto sanità. Il che rende - hanno ribadito gli Ordini dei medici - ad esempio lo stanziamento per i medici e dirigenti sanitari di poco superiore a quello del contratto appena concluso e molto al di sotto (10%) del tasso inflattivo». «Questa legge di Bilancio contiene delle aperture su alcune nostre richieste, ma se non verrà cambiata la norma sulle pensioni» prevista in manovra, «noi non saremo in grado non solo di attuare il Pnrr, ma nemmeno di assicurare l’assistenza sanitaria primaria per i nostri cittadini». È il monito di Barbara Mangiacavalli, presidente della Federazione nazionale Ordini professioni infermieristiche (Fnopi), audita in Commissione Bilancio al Senato. «Abbiamo stimato che la norma sulle pensioni porterebbe a un taglio di circa 300 euro al mese: sarebbe un gravissimo errore visto, che un lavoratore dopo 40 anni di attività già percepisce una pensione di 1.400 euro. Così rischia di prenderne 1.100». «In questi giorni sentiamo parlare di ripristino delle pensioni dei medici, ma ci sono anche le altre professioni, gli infermieri e i dipendenti pubblici: sono circa 280mila all’interno del Servizio sanitario nazionale», evidenzia Mangiacavalli. Calderone: per pensioni rinvio o stretta solo su anticipate Il ministro del Lavoro Marina Calderone sta valutando alcune soluzioni «per andare incontro alle comprensibili rivendicazioni dei medici» in merito alle pensioni e definire «nei prossimi giorni» l’intervento più opportuno. Tra le ipotesi ci sarebbe tanto la revisione delle aliquote solo per chi sceglie di andare in pensione anticipatamente e non anche per i trattamenti pensionistici di vecchiaia, quanto il differimento dell’entrata in vigore della norma, inserita in legge di Bilancio. Anche il sottosegretario all’Attuazione del Programma Giovanbattista Fazzolari ha mandato intanto una rassicurazione al personale sanitario pronto a incrociare le braccia il prossimo 5 dicembre. Confermando che la manovra su quel punto cambierà e le loro pensioni di vecchiaia saranno salve: se una penalizzazione ci sarà - quindi - potrà riguardare solo chi sceglie l’uscita anticipata. Si starebbe lavorando tra l’altro - secondo quanto viene riferito da fonti parlamentari - anche sulle altre categorie penalizzate dalla misura sulle pensioni (ovvero dipendenti di enti locali, maestri e ufficiali giudiziari). Ma evitare la stretta è comunque costoso (oltre 2 miliardi da qui al 2032) e dunque è caccia alle coperture, perchè la manovra - ha ribadito in più occasioni il Tesoro - deve essere approvata a saldi invariati. Tra le ipotesi in campo per finanziare le correzioni sul fronte della previdenza potrebbe arrivare anche un ulteriore taglio dell’indicizzazione delle pensioni oltre 50mila euro. "
"Leonardo corre dopo la trimestrale, per Akros batterà i target","Gli analisti aspettano novità su possibili joint venture e alleanze internazionali","2023-11-10","Stefania Blasioli","Difesa","(Il Sole 24 Ore Radiocor) - Scatta Leonardo - Finmeccanica a Piazza Affari a valle della diffusione della relazione trimestrale, giovedì a mercato chiuso. Dopo un avvio debole, in cui il titolo è arrivato a cedere il 2%, le quotazioni hanno invertito la rotta e registrano ora la performance migliore dell'intero FTSE MIB. Il gruppo della Difesa nei primi nove mesi del 2023 ha conseguito ricavi pari a 10,26 miliardi di euro, in aumento del 4,8% su base annua. L'ebita è salito del 6,3% raggiungendo i 644 milioni di euro. Gli ordini sono saliti del 13,3% (+14,8% rispetto al dato di settembre 2022 rettificato). In netto miglioramento, del 32% (33% rispetto al dato Rettificato), il Free Operating Cash Flow del periodo, con conseguente positivo riflesso sull’indebitamento netto di Gruppo, che segna un calo del 13% circa rispetto allo stesso periodo del 2022. In considerazione dei risultati ottenuti nei primi nove mesi del 2023 Leonardo ha confermato la guidance per il 2023 che prevede ordini a fine anno intorno ai 17 miliardi di euro a ricavi compresi tra 15 e 15,6 miliardi di euro. Nella call con gli analisti, nota inoltre Equita, il ceo Roberto Cingolani ha ribadito come priorità il taglio dei costi, la partecipazione a nuove alleanze internazionali e lo sviluppo di cyber security e spazio. Al momento risultano numerosi tavoli già aperti: gli analisti segnalano, tra gli altri, quello con la francese Thales per modificare le joint venture esistenti nello Spazio; con la tedesca Kdns per partecipare al programma Leopard 2; con i partner del Regno Unito e giapponesi per aumentare il peso nel Gcap (combat aircraft Tempest); con Boeing per rinegoziare ulteriormente i contratti di fornitura delle aerostrutture. «Riteniamo non sia facile finalizzarli tutti – precisa Equita - ma l’attuale scenario geopolitico li può rendere più probabili con potenziale upside per la valutazione».In particolare, davanti agli analisti, Cingolani, si è detto «fiducioso che raggiungeremo un accordo per la firma della joint venture entro la fine dell'anno» tra Italia, Giappone e Uk per la realizzazione del nuovo aereo da combattimento di sesta generazioni che si chiamerà Tempest e dovrebbe essere operativo nel 2035. Quanto all’alleanza con Thales nel settore dei servizi satellitari, Leonardo ha deciso di «rivedere la propria strategia» in considerazione del fatto che «alcuni servizi hanno un potenziale immenso di crescita». Inoltre, ha detto Cingolani, abbiamo concluso un «accordo più flessibile» nel settore dei lanciatori «con Ariane e Avio che saranno più indipendenti». L'a.d. ha poi sottolineato l’intenzione di creare «forti alleanze in specifici segmenti della Difesa a livello europeo: ci sono concorrenti negli Usa e anche nell'Oriente e noi vogliamo creare giganti europei» e ha sottolineato che «avremo bisogno di soldi o per le acquisizioni o per l'acquisto di partecipazioni ma stiamo considerando la vendita di alcuni asset che abbiamo». In attesa del piano industriale, che verrà presentato a marzo, gli analisti di Intermonte confermano la valutazione ""outperform"" sul titolo, con un target price a 15 euro, mentre Equita rivede al rialzo il target di prezzo a 16.1 euro (+4%). Secondo gli esperti di Banca Akros, d'altra parte, i risultati del terzo trimestre «erano in linea e possono non sembrare eccezionali», tanto più che Leonardo «non ha migliorato la guidance sul 2023». Akros, tuttavia, crede «fermamente che Leonardo supererà la guidance 2023» e quindi suggerisce di «comprare l'azione se il prezzo dovesse scendere»."
"Wellbeing. Il futuro umano e digitale del benessere","Con 21 consigli per vivere in serenità il digitale","2023-11-10","","In edicola da sabato 11/11","In edicola per un mese da sabato 11 novembre e in libreria dal 17 novembre il nuovo libro di Alessio Carciofi - professore universitario ed esperto di marketing & digital wellbeing - dal titolo “Wellbeing. Il futuro umano e digitale del benessere”, edito da Il Sole 24 Ore. Un libro che nasce con il fine ultimo di spiegare alle aziende le “regole del gioco” per affrontare le diverse sfide: dall’accelerazione costante all’essere sempre connessi, dalla percezione della mancanza di tempo alla necessità di attrarre talenti.“Viviamo oggi in un mondo che ci vuole sempre più iperconnessi, veloci ed efficienti, un luogo dove la fatica mentale è diventata parte della quotidianità, dove il tempo non è mai abbastanza e lo stress è in costante aumento. Ritrovare una forma di benessere è una sfida universale che coinvolge tutti - manager, responsabili delle risorse umane, dipendenti, persino lavoratori autonomi - sia nella dimensione privata sia in quella lavorativa.” afferma Alessio Carciofi, Autore, Docente & Senior Advisor in ESG & Corporate Wellbeing. “Spesso, dopo i miei interventi e dopo lo spaesamento iniziale, mi viene chiesto: “Dove posso saperne di più?”. Ecco, il libro “Wellbeing. Il futuro umano e digitale del benessere” nasce per cercare di rispondere a questa domanda. Oggi soffriamo di FOMO (fear of missing out) e questa nostra paura di perderci qualcosa ci porta a voler conoscere, a voler andare in profondità delle cose, quindi spesso la gente si chiede “Come posso fare?” e questa domanda è inevitabilmente legata a un’altra: “Ce la posso fare?”. Con “Wellbeing. Il futuro umano e digitale del benessere” rispondo a questa domanda e la risposta è sì, ce la possiamo fare, solo che nessuno ci insegna le regole del gioco” .Il libro “Wellbeing. Il futuro umano e digitale del benessere”, che sarà disponibile anche in formato e-book su tutte le principali piattaforme, vuole essere una guida che fornisce gli strumenti, le conoscenze, le competenze e i racconti per un percorso di crescita, volto a trovare un equilibrio nella propria vita e dimostrare come benessere, produttività e risultati siano strettamente collegati.  Al suo interno tratta di vari temi: dal futuro del lavoro con l’avvento dell’Intelligenza Artificiale alla bufala del Multitasking, dal pericolo del micromanagement  a quello del Wellbeing washing, dalla gestione del tempo e delle energie alla necessità di riposare.“Siamo giunti a una rivoluzione umana del benessere che ci dimostra che le nostre vite non sono destinate a ruotare soltanto attorno al mondo del lavoro, dove l’equilibrio, la salute e il benessere sono le stelle guida. Ho voluto raccogliere esperienze personali, dalle aule universitarie agli incontri in aziende, dati, numeri e recenti scoperte scientifiche per cercare di rendere accessibile persino ai più scettici il concetto di benessere” afferma Alessio Carciofi, Autore, Docente & Senior Advisor in ESG & Corporate Wellbeing.    All’interno del libro si trovano anche 21 consigli per vivere con serenità il digitale e navigare verso un futuro più sano e consapevole a fianco della tecnologia, strumento che ha portato grandissimi vantaggi, ma che allo stesso tempo può risultare un pericolo se non gestito con senso e consapevolezza. Il libro sarà disponibile nelle edicole dall’11 novembre, nelle librerie dal 17 novembre e sarà preordinabile al seguente link.  "
"Lega, Molinari assolto dall’accusa di falso elettorale","La richiesta della procura di Torino per Riccardo Molinari e altre due persone per presunto falso elettorale alle comunali di Moncalieri del 2020","2023-11-10","","Torino","È stato assolto Riccardo Molinari, capogruppo della Lega alla Camera dei deputati, dall’accusa di falso elettorale. La sentenza è stata pronunciata dal giudice Paolo Gallo, del tribunale di Torino, perché «il fatto non sussiste», e riguarda anche gli altri due coimputati. La procura aveva chiesto otto mesi di reclusione. La vicenda si riferiva alle elezioni comunali a Moncalieri (Torino) del 2020, quando dall’elenco dei candidati fu depennato il nome di un ex di Forza Italia appena approdato alla Lega. Ricostruendo la vicenda, il pm Colace aveva affermato che l’esclusione del candidato, Stefano Zacà, fu decisa per «non fare uno sgarbo» a Paolo Zangrillo, esponente di Forza Italia e residente a Moncalieri (non imputato), oggi ministro della Pubblica amministrazione. «Questo - ha detto il magistrato - politicamente è comprensibile. Ma la modalità scelta (la cancellazione del nome - ndr) è contraria alla legge. Un intervento sulla lista può farlo solo la commissione elettorale e mai per ragioni di opportunità politica, ma solo per irregolarità nella procedura. La soluzione doveva essere ripetere la raccolta delle firme, anche se il tempo rimasto era poco. Così, invece, è stato alterato un atto». Il processo, oltre a Molinari, riguarda Alessandro Benvenuto, già parlamentare, segretario provinciale della Lega, e Fabrizio Bruno, all’epoca delegato del partito al deposito delle liste, indicato dalla procura come autore materiale. «Il reato non esiste». Così l’avvocato Luca Gastini, difensore di Riccardo Molinari, ha terminato il suo intervento in tribunale a Torino. Gastini, che a parlato anche per gli altri imputati, ha osservato che «tutti gli organi che si sono occupati di questa vicenda (Tar, Consiglio di Stato, commissioni elettorali - ndr) non hanno mai evidenziato profili di rilevanza penale». L’avvocato oggi ha anche consegnato al giudice Paolo Gallo un parere che aveva chiesto (senza riferimenti specifici alla vicenda) alla Direzione centrale servizi elettorali del Ministero dell’Interno. «La barratura sul nome di Zacà - ha spiegato il legale in aula - non contava nulla. Era soltanto la modalità operativa con cui si era resa più chiara la situazione: quel candidato non c’era, gli altri 23 sì. Di Zacà mancava l’accettazione e il curriculum, erano i due documenti indispensabili. Senza la barratura non sarebbe cambiato. Il falso quindi è totalmente irrilevante». Zacà fu riammesso nella lista il 1° settembre 2020 dal Consiglio di Stato. A Moncalieri si votò il 20 e 21 settembre."
"Mattarella: “L’unica soluzione per la pace in Medio Oriente è la soluzione a due Stati”","«Quello che ha fatto Hamas il 7 ottobre sgozzando bambini, violentando le donne, prendendo ostaggi bambini e anziani, firmando le scene di violenza è un insulto all’unanimità»","2023-11-10","","Dall’Uzbekistan","«Resto convinto che l’unica soluzione che porti alla stabilità e alla pace sia quella di due popoli e due Stati». Così il Capo dello Stato Sergio Mattarella nel corso dei colloqui a Tashkent con il presidente uzbeko Shavkat Mirziyoyev. «Va ribadito, nell’interesse dei Palestinesi, che Hamas non rappresenta il popolo palestinese», rimarca il presidente della Repubblica secondo cui «quello che ha fatto Hamas il 7 ottobre sgozzando bambini, violentando le donne, prendendo ostaggi bambini e anziani, firmando le scene di violenza è un insulto all’unanimità». «Le azioni militari devono tenere conto delle vittime civili, ma non si può mettere sullo stesso piano la deliberata azione di Hamas di colpire civili inermi», secondo Mattarella. Dopo aver ribadito che le vittime civili sono tutte uguali, il presidente della Repubblica ha espresso, parlando della situazione a Gaza, «grande preoccupazione per la situazione umanitaria della popolazione, anche per il mancato rispetto dei diritti umani e in particolare della condizione delle donne». «Alla mia età non immaginavo di poter assistere alla guerra in Europa», ammette Mattarella. «Stiamo incoraggiando tutti i tentativi di mediazione in corso. Naturalmente che rispettino l’integrità territoriale Ucraina». Quello della Russia è stato «un grave errore che riporta indietro il tempo» perché «nessuna controversia può essere risolta aggredendo il vicino». Il Capo dello Stato aggiunge che «nessuno vuole umiliare e indebolire il ruolo della Russia». Per questo l’Italia «incoraggia tutti i tentativi di mediazione in corso che rispettino l’integrità territoriale dell’Ucraina». Saranno firmati anche una serie di intese bilaterali. La prima è un accordo tra il Governo della Repubblica Italiana ed il Governo della Repubblica dell’Uzbekistan sull’esenzione dall’obbligo di visto per corto soggiorno in favore dei titolari di passaporto diplomatico. Seguono diversi memorandum of understanding a partire dalla cooperazione nel campo della scienza, della tecnologia e dell’innovazione e lo sviluppo dell’istruzione pubblica tra i due Paesi. Avvieranno una collaborazione l’Istituto diplomatico del ministero degli Esteri e l’Accademia diplomatica presso l’Università dell’economia mondiale e della diplomazia del ministero degli Affari esteri della Repubblica dell’Uzbekistan. Siglata infine una intesa fra il ministero per le Politiche giovanili e lo sport della Repubblica dell’Uzbekistan e il Dipartimento per lo sport della Presidenza del consiglio dei ministri della Repubblica Italiana sulla cooperazione nel campo dello sport e dell’educazione fisica."
"In Sicilia extralberghiero quasi triplicato in dieci anni","Scondo il rapporto Otie-Confesercenti le strutture passate da 2.363 del 2013 a 6.869 nel 2022 che è l’83,7% del totale regionale.","2023-11-10","","Industria delle vacanze","In Sicilia in dieci anni l’offerta di strutture e posti letto per i turisti è quasi triplicata ma resta ancora, per certi versi, insufficiente. È il primo dato che salta all’occhio dal rapporto “L’Impatto del Pnrr sulla ricettività diffusa” curato dall’Otie (l’Osservatorio sul turismo per le isole europee) che sarà presentato oggi venerdì 10 novembre nell’ambito della Borsa del turismo Extralberghiero di Confesercenti Sicilia che si chiude domenica. Un focus sull’offerta turistica extralberghiera che dice parecchio sullo stato di salute dell’industria delle vacanze in Sicilia. Una regione che ha registrato una crescita sostenuta: nel 2022 (in attesa di un dato definitivo sul 2023) gli arrivi presso le strutture di ospitalità in Sicilia è stato pari a 4.888.423 con un totale di 14.783.156 notti vendute, di cui 10.671.261 presso gli alberghi e 4.111.895 presso gli esercizi extra-alberghieri. «Il 67% delle notti vendute è attribuibile ai B&B e agli alloggi in affitto gestiti in forma imprenditoriale – spiega Giovanni Ruggieri, presidente dell’Otie e ricercatore di Economia del turismo all’Università di Palermo –. I dati mostrano un notevole aumento delle presenze negli esercizi extra-alberghieri a Trapani, Palermo e Messina, quest’ultima registrando il tasso di crescita più elevato nel decennio. Catania ha avuto un picco nel 2016, seguito da un lieve declino negli anni successivi, mentre Siracusa ha mostrato una crescita costante, con un notevole aumento nel 2022». E forse non è un caso. Un rapporto , quello dell’Otie, che arriva a qualche giorno di distanza dal varo, da parte del governo regionale, del disegno di legge di riforma del comparto turistico in Sicilia e che dedica particolare attenzione al settore extralberghiero: «Un progetto che è cosa buona e giusta – dice Vittorio Messina, presidente nazionale di Assoturismo-Confesercenti – una riforma che non si limita solo a riempire un vuoto normativo e a mettere ordine ma individua settori di nicchia ad alta potenzialità di sviluppo e mi riferisco, per esempio, alla ricettività nautica. Certo avremmo gradito un maggiore coinvolgimento nella fase di stesura ma riteniamo si tratti di una buona base di partenza. Siamo convinti che da un punto di vista normativo non solo si debba intervenire ma debba essere fatto un monitoraggio costante. Il turismo extralberghiero può forse essere un problema per le grandi città ma è sicuramente un’opportunità di rivitalizzazione per i piccoli centri soprattutto delle aree interne dell’isola». Secondo lo studio del’Otie «in Sicilia negli ultimi 10 anni (2013-2022) il numero complessivo degli hotel è rimasto generalmente stabile, con alcune piccole fluttuazioni mentre il numero delle strutture extra-alberghiere è aumentato in modo significativo nel corso del decennio, passando da 2.363 nel 2013 a 6.869 nel 2022, con un notevole aumento soprattutto nel 2016 e nel 2017». In concreto, guardando agli ultimi ani, «le strutture extra-alberghiere si sono rivelate molto più resilienti alla crisi rispetto alle strutture alberghiere». Nel 2019, i turisti che hanno scelto queste strutture sono stati 1.156.598, mentre nel 2022 hanno superato il livello precedente, raggiungendo quota 1.310.841 (+13,3%). In generale il quadro delle strutture presenti in Sicilia aggiornato al 2022 è questo: sono presenti 8.202 attività che offrono servizi di ospitalità, suddivise tra strutture alberghiere (1.333) ed extra-alberghiere (6.869, in pratica l’83,7% del totale regionale). Ogni giorno, tenendo conto anche delle strutture stagionali, vengono offerti 215.420 posti letto per un totale di 84.261 camere: le strutture alberghiere forniscono 123.618 posti letto al giorno, mentre si stima che le strutture extra-alberghiere offrano 91.802 posti letto al giorno.«Questi dati confermano che la struttura ospitale della Sicilia e dei suoi arcipelaghi si basa principalmente su strutture extra-alberghiere – spiega Ruggieri –. In media, per ogni struttura alberghiera, ci sono sette strutture extra-alberghiere, fatta eccezione per Trapani e Messina, dove il rapporto di composizione è di quattro e tre rispettivamente».Altro dato su cui ragionare in prospettiva: dall’analisi a livello sub-regionale, si nota che 5 province su 9 dispongono di oltre il 70% delle strutture di ospitalità, con Messina in testa, seguita da Palermo e Catania quasi a pari merito, insieme a Trapani e Siracusa. Con circa 800 strutture a Ragusa e Agrigento, le ultime due province interne dell’isola, Enna e Caltanissetta, dispongono di circa 200 strutture ciascuna.Messina, Palermo, Catania e Trapani vantano il maggior numero di posti letto: messe insieme rappresentano più della metà del totale regionale. Per quanto riguarda la dimensione media delle strutture, le province di Messina, Palermo e Trapani ospitano strutture con un numero medio maggiore di camere. Le altre province siciliane seguono invece un modello di ospitalità basato su strutture di dimensioni più contenute.Le strutture alberghiere, in particolare, hanno una dimensione media di circa 40 camere, con un minimo di 34 camere nella provincia di Trapani e un massimo di 50 camere in media. Le altre strutture di ospitalità presentano invece una dimensione media di 13 camere. E serve anche ragionare sui limiti per comprendere le potenzialità ancora non sfruttare del mercato turistico siciliano sia sul fronte alberghiero che extralberghiero. Nell’isola 46 comuni su 391 non dispongono di alcun tipo di struttura ricettiva, né alberghiera né extra-alberghiera. Vi sono anche 56 amministrazioni comunali prive di strutture extra-alberghiere e altre 49 che ne dispongono di una sola. Inoltre, quasi la metà dei comuni siciliani dispone di meno di cinque strutture ricettive extra-alberghiere. In pratica il 60% dell’offerta turistica extra-alberghiera e il 50% dei posti letto complessivi della regione si concentrano in 20 comuni su 391. «Ciò indica un’elevata concentrazione territoriale nel sistema di ospitalità in Sicilia e nei suoi arcipelaghi – si legge nel rapporto –. Nove comuni si distinguono per il maggior numero di strutture extra-alberghiere: San Vito Lo Capo, Taormina, Cefalù, Modica, Milazzo, Castellammare del Golfo, Lampedusa, Lipari e Palermo. Quest’ultima è la provincia con il maggior numero di strutture di ospitalità extra-alberghiere, mentre Messina si distingue per il numero più elevato di posti letto, pari a 18.321, e di camere, pari a 6.100». Ma forse c’è un ulteriore aspetto che va considerato: quello che riguarda la zona grigia, delle strutture che non vengono dichiarate o che non sono rilevate in alcun modo. «Pensiamo sia molto utile il Cir (il Codice identificativo regionale) – dice ancora Messina – ma va aggiustato e adeguato». "
"Pirelli rinvia l'aggiornamento del Piano e perde quota ","Gli investitori vendono i titoli nonostante la trimestrale positiva. L'a.d. Casaluci chiude all'ipotesi di nozze con Brembo","2023-11-10","Stefania Blasioli","Pneumatici","(Il Sole 24 Ore Radiocor) - Scivola in rosso Pirelli & C a Piazza Affari all’indomani della diffusione della trimestrale. A oscurare i conti positivi del produttore di pneumatici è l’annuncio di un rinvio all’aggiornamento del piano industriale: la presentazione, che era inizialmente prevista entro la fine dell’anno, è stata posticipata al mese di marzo 2024, quando saranno pubblicati anche i risultati del bilancio 2023. La decisione, spiega la società, arriva «alla luce delle incertezze legate al quadro internazionale». Nonostante ciò, la società ha presentato una trimestrale migliore delle attese, con la guidance sull’anno migliorata: l’utile netto si è attestato a 411 milioni di euro in crescita del 14,4% rispetto allo stesso periodo del 2022, e confermandosi più alto rispetto al consensus degli analisti che sui nove mesi si attendevano utili per circa 377 milioni di euro. I ricavi salgono a 5,16 miliardi (+2,5% e +7,4% la variazione organica escludendo l’effetto cambi pari a -4,9%), mentre il price/mix è al +10,4%. I risultati, ha spiegato agli analisti il vicepresidente esecutivo Marco Tronchetti Provera, «ci portano a confermare le guidance nella parte alta del range su profittabilità e cassa». Pirelli prevede ora di raggiungere ricavi per il 2023 pari a circa 6,6 miliardi di euro (da 6,5-6,7 miliardi di euro nella precedente stima), mentre l’ebit margin “adjusted” ora è atteso a circa il 15% (da circa il 14,5% e inferiore al 15% nella precedente guidance) «grazie al supporto del price/mix che più che compenserà l’impatto dello scenario esterno», cioè «inflazione e camb»”. Il price/mix è in miglioramento a circa +8%, nella parte alta della precedente indicazione di circa +7/8%. Da parte degli analisti restano invariate le stime sul prossimo biennio, così come il target price. Intermonte conferma la view 'neutrale' sul titolo alla luce di «segnali di maggiore pressione sulla domanda». A non piacere al mercato anche le mancate nozze che nei mesi scorsi si erano prefigurate tra Pirelli e il produttore di impianti frenanti Brembo, con gli analisti che hanno sempre valutato la fusione come positiva per Pirelli, anche se con «sinergie industriali limitate». A chiudere la porta l’amministratore delegato di Pirelli, Andrea Casaluci, che in un’intervista al Sole 24 Ore ribadisce che i rapporti «sono ottimi e siamo entrambi protagonisti sulle piste di Formula 1, oltre che sulle auto tecnologicamente più avanzate», ma «non c'è nulla di più». Sempre in tema di azionariato, l’a.d. ha escluso anche un possibile ingresso del saudita Public Investment Fund (Pif) con cui il produttore di pneumatici ha concretizzato una joint venture a fine ottobre per la costruzione di uno stabilimento in Arabia Saudita: il tema, indica Casaluci, «non è sul tavolo»."
"Fiducia famiglie e imprese in calo: rallentamento dell’economia italiana","La Nota mensile dell’Istituto di Statistica: nella manifattura riduzione meno marcata","2023-11-10","","Indicatori economici","A ottobre, la fiducia di famiglie e imprese ha continuato a calare, suggerendo che l’economia italiana potrebbe rallentare nei prossimi mesi. La fiducia dei consumatori si è ridotta per il quarto mese consecutivo, raggiungendo il valore più basso da gennaio, con un generale peggioramento di tutte le componenti dell’indicatore ad eccezione delle aspettative sulla disoccupazione e dei giudizi sulla situazione economica familiare. Lo scrive l’Istat nella nota mensile sull’economia italiana. L’indice del clima di fiducia delle imprese ha evidenziato un calo in tutti i settori economici ad eccezione di quello delle costruzioni in cui sono migliorare tutte le componenti. Nella manifattura è stata rilevata una riduzione meno marcata rispetto a quella dei servizi di mercato con un peggioramento dei giudizi sugli ordini, un aumento delle attese sulla produzione e un giudizio di lieve decumulo delle scorte. In quadro più ampio le prospettive economiche internazionali restano molto incerte, condizionate dall’acuirsi delle tensioni geo-politiche e dalle condizioni finanziarie sfavorevoli per famiglie e imprese. La discesa generalizzata dell’inflazione ha riflesso principalmente il calo delle quotazioni delle materie prime energetiche rispetto ai picchi dello scorso anno, mentre l’inflazione di fondo nelle maggiori economie sta seguendo un percorso di rientro più graduale. Nel terzo trimestre, il Pil italiano è stato, in base alla stima preliminare, stabile rispetto ai tre mesi precedenti, registrando un risultato migliore della Germania ma peggiore rispetto a quello di Francia e Spagna. La variazione acquisita della crescita del Pil per il 2023 è pari a 0,7%. Dal lato dell’offerta, l’indice destagionalizzato della produzione del settore manifatturiero a settembre è rimasto invariato dopo il lieve incremento di agosto. Nella media del terzo trimestre, la produzione ha registrato un aumento dello 0,2% rispetto ai tre mesi precedenti. Il mercato del lavoro continua a mostrare una buona tenuta nonostante la debolezza congiunturale. A settembre, sono aumentati rispetto ad agosto gli occupati e i disoccupati mentre gli inattivi sono diminuiti. La crescita tendenziale dell’indice armonizzato dei prezzi al consumo (Ipca) si è collocata in ottobre al di sotto del 2%. Tale dinamica è risultata di un punto inferiore alla media dell’area euro per effetto della più forte discesa dei listini dei beni energetici in Italia. "
"La formula di BB Holding per una vera inclusività sul lavoro","L’azienda di Firenze specializzata in accessori, metallici e non solo, per le aziende della moda e del lusso, è fondata su un modello di accoglienza e valorizzazione delle diversità e delle disabilità","2023-11-10","","Etica d’impresa ","Uno degli aspetti incredibili delle persone eccezionali, o almeno di alcune, è che non si sentono eccezionali. Immaginare e fare cose che ad altri sembrano impossibili o fuori da ogni logica “assodata” a queste persone riesce naturale e non potrebbero concepire la loro vita in modo diverso. Come accade a Marco Bartoletti, fondatore e presidente della BB Holding, azienda di Firenze specializzata in accessori, metallici e non solo, per le aziende della moda e del lusso. L’eccezionalità della BB, oltre alla qualità della produzione, è l’inclusività, quella vera: «A Firenze siamo in 230 e poi abbiamo una sede produttiva a Klagenfurt, in Austria, dove lavorano altre 50 persone – racconta Bartoletti –. Ho sempre pensato che a una disabilità fisica o mentale non debba corrispondere una disabilità al lavoro. Basta costruire il tipo di lavoro e l’ambiente in cui si svolge in modo sartoriale, per così dire. A misura delle necessità che ogni persona ha: può sembrare difficile, ma noi ci siamo riusciti e l’azienda è sana, cresce, non ha bisogno di sostegni esterni. Nel 2022 avevamo chiuso con un fatturato di 50 milioni e quest’anno prevediamo di arrivare a 60». La visione e l’impegno di Bartoletti sono stati ripetutamente premiati: «I riconoscimenti fanno piacere, ma il mio sogno sarebbe che colleghi imprenditori avessero il nostro approccio, perché dal mondo delle imprese e dall’impegno dei singoli possono arrivare i segnali concreti che spingano anche le istituzioni ad agire, per cambiare alcune regole e leggi che rendono difficile l’inserimento delle persone disabili nel mondo del lavoro». Il fondatore di BB fa riferimento sia ad aspetti pratici, sia ad aspetti burocratici: «Dovrebbero essere persone in carrozzella a spiegare ad architetti e progettisti come costruire una postazione di lavoro adatta a chi non può alzarsi, ad esempio. Dobbiamo imparare ad ascoltare, a metterci davvero nei panni degli altri. Con il Comune di Firenze abbiamo avviato un progetto che prevede la visita agli uffici o altri luoghi pubblici, come le stazioni, di persone che lavorano da noi e sono in carrozzella. Solo loro possono indicare quali siano le barriere architettoniche e come potrebbero essere annullate – conclude Bartoletti –. C’è molto da fare anche sul fronte normativo: una persona affetta da Sla, ad esempio, per legge viene definita inabile al lavoro e non può essere assunta. È un’assurdità, nella mia esperienza: è ovvio che si dovrà organizzare il lavoro a misura delle necessità della persona, ma si può fare ed è un vantaggio per tutti»."
"L’inflazione fa male a whisky e birra di qualità: Diageo crolla in borsa","Il produttore britannico dei celebri Johnnie Walker e Guinness, paga il calo delle vendite e lancia un profit warning","2023-11-10","Biagio Simonetta","Alcolici","Tonfo alla Borsa di Londra per le azioni di Diageo Plc, dopo che il distillatore britannico ha lanciato un profit warning legato al rallentamento della crescita nella sua divisione America Latina e Caraibi. La ragione: in quei Paesi, a quanto pare, i clienti acquistano meno e passano a marchi più economici, complici l’inflazione e i timori di una crisi. L’azienda britannica, nota per essere la produttrice di bevande alcoliche iconiche (dal whisky Johnnie Walker alla vodka Smirnoff fino alla birra irlandese Guinness) ha detto di aspettarsi una crescita e un profitto inferiori nella seconda metà dell’anno fiscale rispetto all’anno scorso, a causa di una prospettiva materialmente più debole, che rappresenta quasi l’11% del fatturato netto di Diageo. Il titolo Diageo ha immediatamente accusato il colpo, crollando di oltre il 12%. Il ribasso più alto dal 1997, cioè da quando l’azienda è nata. Un tonfo che ha trascinato verso il basso anche le rivali Remy Cointreau SA e Pernod Ricard SA. Il calo a sorpresa rappresenta un’ulteriore sfida per il nuovo amministratore delegato Debra Crew, che ha cercato di convincere gli investitori che il rallentamento negli Stati Uniti, il suo mercato più importante, è dovuto in gran parte all’esaurirsi degli effetti della pandemia. Il timore è che la strategia di Diageo, da sempre incentrata sull’acquisto di alcolici di qualità superiore e sull’aspettativa che i consumatori si concedano un regalo anche in presenza di budget sempre più ridotti, abbia dei limiti. I dati dicono che le vendite organiche nette in America Latina dovrebbero diminuire di oltre il 20% rispetto all’anno precedente nel primo semestre fiscale, complici le pressioni macroeconomiche che stanno portando i clienti a ridurre le spese. America Latina e Caraibi a parte, il più grande distillatore al mondo ha reso noto che le altre regioni hanno registrato risultati migliori, anche se la crescita in Europa e in Asia-Pacifico nel secondo semestre fiscale sarà probabilmente più lenta rispetto all’anno scorso. L’Asia-Pacifico ha risentito di una ripresa più lenta del previsto in Cina. Le vendite hanno risentito anche della crisi in Israele e a Gaza. «Sta pesando sul sentimento dei consumatori un po’ più in generale», ha detto il ceo, in una call con gli azionisti. L’azienda, che solo circa sei settimane fa aveva lasciato invariate le sue prospettive per l’anno in corso, ha dichiarato di credere ancora nella forza fondamentale del business e ha ribadito la sua guidance a medio termine per una crescita organica del fatturato netto compresa tra il 5% e il 7%. Ma l’utile operativo dovrebbe ora crescere in linea con il fatturato, invece del 6%-9% confermato sei settimane fa. L’altra tesi alla base della crescita a lungo termine di Diageo - la crescita degli alcolici grazie al passaggio dei consumatori da birra e vino - è apparsa incontestabile."
"Diageo crolla a Londra dopo il taglio della guidance","Pesa la performance debole in America Latina e Caraibi. Le pressioni macro riducono i consumi","2023-11-10","Giuliana Licini, Vittorio Carlini, Luca Davi, Vittorio Carlini, Luca Davi","Superalcolici","(Il Sole 24 Ore Radiocor) - Diageo in caduta alla Borsa di Londra dopo l’annuncio dell’indebolimento della performance in America Latina e nei Caraibi che impatta sull’andamento della prima metà dell’esercizio 2024 e induce, assieme ad altri fattori, a ridurre la guidance di utile operativo a medio termine. Il titolo del colosso delle bevande alcoliche il primo agosto aveva prospettato un rafforzamento delle vendite su basi organiche nel primo semestre dell'esercizio 2024 (al prossimo giugno) rispetto alla seconda metà del 2023, ma ora ha avvertito invece che è atteso un rallentamento della crescita. «Questo è dovuto all’outlook significativamente più debole della performance in America Latina e nei Caraibi, dove il gruppo registra circa l’11% del valore nette delle vendite e dove ora si prospetta un calo delle vendite nette organiche di oltre il 20% su base annua nella prima metà dell’esercizio 2024», ha spiegato Diageo, precisando che le altre quattro aree geografiche in cui opera la dinamica resta positiva. In America Latina e Caraibi «le pressioni macroeconomiche stanno risultando in minori consumi e inducono i consumatori a preferire marchi meno costosi». Questa situazione «rallenta i progressi nella riduzione delle scorte a livelli appropriati per l’attuale contesto macroeconomico», ha precisato un comunicato. Di conseguenza a causa dell’andamento in America Latina e Caraibi, «dell’aumento degli investimenti commerciali, della minore leva operativa e del mix sfavorevole che deriva dai maggiori consumi sui marchi meno costosi», Diageo prevede che «la crescita dell’utile operativo organico nella prima metà dell’esercizio 2024 sia in calo» rispetto allo stesso periodo dello scorso anno, quando aveva segnato una crescita del 9,7%. Diageo prevede poi un «graduale miglioramento della crescita delle vendite nette e dell’utile operativo organico» nella seconda metà del 2024, sulla spinta di investimenti nel marketing e nel business. A medio termine, il gruppo resta fiducioso sulle sue performance, grazie al suo portafoglio di marchi. «Continuiamo a credere nella forza fondamentale nella nostra azienda e prevediamo di realizzare una crescita delle vendite nette tra il 5% e il 7% nel medio termine. Puntiamo a una crescita dell’utile operativo all’incirca in linea con quella delle vendite organiche, mentre continueremo ad investire sui nostri marchi». A gennaio il gruppo aveva previsto una crescita dell’utile operativo organico tra il 6% e il 9% tra il 2023 e il 2025. Nel tempo, «quando l’inflazione scenderà e si materializzeranno i benefici sulla produttività derivanti dal nostro programma di agilità negli approvvigionamenti, prevediamo che l’utile operativo cresca più delle vendite organiche», aggiunge Diageo. L’aggiornamento al mercato su andamento e guidance è stato dato dal gruppo in vista del Capital Markets Event del 15 novembre. A Diageo fanno capo marchi quali Guinness, Baileys, Tanqueray, Johnnie Walker, Smirnoff e Captain Morgan. Secondo gli analisti di Rbc Capital Markets, il taglio della guidance di Diageo per il medio termine e per il primo semestre dell'anno fiscale 2024 è stato sorprendente, visto l'aggiornamento piuttosto positivo dello scorso settembre. Tuttavia, il downgrade degli obiettivi a medio termine del produttore di liquori ha senso perché si temeva che il gruppo non li raggiungesse. Il target di una crescita degli utili organici del 6%-9% era stato considerato troppo ambizioso, dato che Diageo non ha mai raggiunto tali livelli."
"A Pamplona la conferenza  dell’Alleanza delle regioni europee dell'automotive","La Lombardia conferma l'impegno per sostenere la neutralità tecnologica del settore. Nel 2025 la presidenza all'Italia con l'assessore regionale Guido Guidesi","2023-11-10","Flavia Carletti","ECONOMIA","(Il Sole 24 Ore Radiocor) - La riduzione delle emissioni e la sostenibilità ambientale sono obiettivi condivisi pienamente dalla Lombardia e dal suo sistema economico-istituzionale. Tuttavia, la strada per perseguire la transizione ecologica non deve essere una sola. Non solo elettrico, quindi, ma affrontare la tematica con un approccio di neutralità tecnologica che possa permettere lo sviluppo di altre soluzioni, come per esempio i carburanti rinnovabili che darebbero la possibilità ai motori endotermici di sopravvivere agli stop imposti dall’Unione europea sulla scorta di una visione “troppo ideologica”. È la posizione di Regione Lombardia, ribadita dall’assessore allo Sviluppo economico Guido Guidesi, a Pamplona il 9 novembre durante la seconda conferenza annuale dell’Alleanza delle Regioni Europee dell’Automotive. Le regioni italiane appartenenti all’Alleanza sono 9, Lombardia, Piemonte, Emilia-Romagna, Toscana, Abruzzo, Molise, Basilicata, Veneto e Umbria; a queste si aggiungono ulteriori 25 regioni europee dei principali paesi del Continente, Germania, Spagna e Francia; territori che insieme fanno un prodotto interno lordo pari a 5mila miliardi di euro, il 34% del Pil europeo, oltre a rappresentare complessivamente 134 milioni di cittadini europei che equivale al 31% della popolazione di tuti i paesi della Comunità Europea; inoltre, il Pil totale delle regioni dell’Alleanza è l’8,7% superiore a quello medio dell’Europa. L’Alleanza delle Regioni dell’automotive è una rete politica di regioni impegnate a realizzare la transizione dell’industria automobilistica e del relativo indotto in Europa. Nata per iniziativa del Comitato europeo delle Regioni, punta a riunire i territori con un tessuto industriale specializzato nel settore automobilistico e un forte indotto. Tra i principali obiettivi quello di rafforzare gli ecosistemi industriali regionali e stimolare la creazione di valore, tutelando la coesione economica e sociale dei territori. Durante la plenaria è stata confermata la presidenza dell’Alleanza per il 2025 all’Italia, con la Lombardia, con Guido Guidesi che ne sarà presidente. La Lombardia ha sposato la tesi della “neutralità tecnologica” in campo automotive, che equivale a dire che l’Europa non deve imporre ai cittadini quale tipo di automobile utilizzare ma concentrarsi sulla definizione degli obiettivi ambientali lasciando la libertà sulle modalità di raggiungimento ai singoli territori. In questa ottica, la Lombardia nel marzo 2022 ha iniziato un percorso in difesa della filiera dell’automotive, passato per uno studio che conferma le grandi potenzialità dei carburanti rinnovabili, in grado da subito di abbattere le emissioni. Su questo è stato infatti inserito un paragrafo nel documento ufficiale firmato ieri a Pamplona da tutte le regioni dell’Alleanza delle regioni europee. Nello specifico, il testo fatto inserire dalla Lombardia, recita così: «I regolamenti europei devono tenere conto dell’impatto esercitato sull’economia regionale dalle misure volte a mantenere e rafforzare la competitività dell’intera catena dell’industria automotive europea e raccomanda di tenere conto delle varie soluzioni tecnologiche (ad esempio l’elettrificazione, le tecnologie dell’idrogeno e i combustibili alternativi) che possono anch’esse svolgere un ruolo importante nel processo di decarbonizzazione». Lo studio cui si fa riferimento è stato preparato, su richiesta di Regione Lombardia, dal Cluster Lombardo della Mobilità che comprende la filiera del settore, dalle università, dai centri di ricerca e dalle associazioni di categoria. L’obiettivo è tutelare una filiera di circa 15mila lavoratori solo nella locomotiva d'Italia e 70mila in tutto il Paese. Lo stop del motore endotermico provocherebbe infatti l’interruzione di molte attività per l’impossibilità di gestire una riconversione con il conseguente crollo dell’intera filiera automotive e il rischio di una perdita di competitività del settore produttivo europeo nello scenario globale, a vantaggio principalmente della Cina. La prima tappa di questo percorso è stata la scrittura di un Manifesto che ha visto il coinvolgimento di tutti i soggetti interessati è stato redatto con l’obiettivo di creare le condizioni per una graduale e razionale transizione contraddistinta dalla neutralità tecnologica, evitando inopportune accelerazioni che determinerebbero per il nostro continente la perdita di una leadership conquistata in cento anni di ricerca, innovazione e scelte imprenditoriali. Questa prima versione è stata sottoposta all’attenzione sia del governo Draghi che a quello attuale, conseguentemente si sono create sinergie con i parlamentari europei competenti in materia che hanno portato a modifiche normative. In questo quanto la Lombardia ha partecipato il 17 novembre 2022 a Lipsia alla prima riunione dell’Alleanza delle Regioni Automotive, in cui la posizione della Lombardia è diventata quella di tutte le regioni italiane appartenenti all’Alleanza. Il passaggio successivo è stato appunto lo studio sui carburanti rinnovabili prima richiamato, presentato pubblicamente il 20 luglio 2023 e, il giorno seguente, inviato al Governo. L’ultima tappa, per ora, è l’incontro di Pamplona con la firma del documento ufficiale che si compone di 16 specifici articoli. L’obiettivo della Lombardia è di arrivare a dimostrare entro il 2026, quando la Commissione europea valuterà i dati delle emissioni e quelli del consumo di carburanti ed energia, l’affidabilità, in ambito ambientale, dei carburanti alternativi. «Grazie al lavoro fatto in Lombardia, nel 2026 saremo in grado di dimostrare il raggiungimento degli obiettivi ambientali di mobilità continuando a utilizzare i motori endotermici; la scienza, la ricerca e l’innovazione vinceranno sull’ideologia e sull’irrazionalità; questo accadrà ovviamente se saremo lasciati liberi di agire, senza il cambio degli obiettivi, ma in piena neutralità tecnologica», è la tesi dell’assessore allo Sviluppo economico di Regione Lombardia, Guido Guidesi."
